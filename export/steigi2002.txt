Přehled zpráv
Lehnout si za mír	?
	27.12.2001	Mladá fronta DNES ~ str. 06 ~ Názory	
		KAREL STEIGERWALD	
Vraždy v klidu	?
	20.12.2001	Mladá fronta DNES ~ str. 06 ~ Názory	
		KAREL STEIGERWALD	
Krámek s lidskostí	?
	19.12.2001	Mladá fronta DNES ~ str. 06 ~ Názory	
		KAREL STEIGERWALD	
Drápy spravedlnosti	?
	18.12.2001	Mladá fronta DNES ~ str. 06 ~ Názory	
		KAREL STEIGERWALD	
Rudý lunapark	?
	17.12.2001	Mladá fronta DNES ~ str. 06 ~ Názory	
		KAREL STEIGERWALD	
Ďábel v pražské kleci	?
	14.12.2001	Mladá fronta DNES ~ str. 06 ~ Názory	
		KAREL STEIGERWALD	
Český Norimberk	?
	12.12.2001	Mladá fronta DNES ~ str. 06 ~ Názory	
		KAREL STEIGERWALD	
Hrr do dalších válek	?
	11.12.2001	Mladá fronta DNES ~ str. 06 ~ Názory	
		KAREL STEIGERWALD	
Nic si nepamatuj!	?
	11.12.2001	Mladá fronta DNES ~ str. 06 ~ Názory	
		KAREL STEIGERWALD	
Krajina svobodných pivovarů	?
	8.12.2001	Mladá fronta DNES ~ str. 06 ~ Názory	
		KAREL STEIGERWALD	
Pomlouvejte, můžete	?
	7.12.2001	Mladá fronta DNES ~ str. 06 ~ Názory	
		KAREL STEIGERWALD	
Železný Rozehnal	?
	6.12.2001	Mladá fronta DNES ~ str. 06 ~ Názory	
		KAREL STEIGERWALD	
Debaty v provincii	?
	5.12.2001	Mladá fronta DNES ~ str. 06 ~ Názory	
		KAREL STEIGERWALD	
Ryby se smějí	?
	4.12.2001	Mladá fronta DNES ~ str. 06 ~ Názory	
		KAREL STEIGERWALD	
Čistotou oslepeni	?
	3.12.2001	Mladá fronta DNES ~ str. 06 ~ Názory	
		KAREL STEIGERWALD	
Hádej, kdo přijde na večeři...	?
	30.11.2001	Mladá fronta DNES ~ str. 06 ~ Názory	
		KAREL STEIGERWALD	
Vrazi a starci	?
	30.11.2001	Mladá fronta DNES ~ str. 06 ~ Názory	
		KAREL STEIGERWALD	
Oznam se, Zemane	?
	29.11.2001	Mladá fronta DNES ~ str. 06 ~ Názory	
		KAREL STEIGERWALD	
Víc předáků než idejí	?
	28.11.2001	Mladá fronta DNES ~ str. 06 ~ Názory	
		KAREL STEIGERWALD	
Bez pánů a žebráků, řízně	?
	27.11.2001	Mladá fronta DNES ~ str. 07 ~ Názory	
		KAREL STEIGERWALD	
Nevůle pokračovat	?
	24.11.2001	Mladá fronta DNES ~ str. 06 ~ Názory	
		KAREL STEIGERWALD	
Všichni jsou darebáci	?
	24.11.2001	Mladá fronta DNES ~ str. 06 ~ Názory	
		KAREL STEIGERWALD	
Ve svízelných situacích se neosvědčujeme	?
	23.11.2001	Mladá fronta DNES ~ str. 08 ~ Společnost dnes	
		KAREL STEIGERWALD	
Kulihrach, Velehrach	?
	22.11.2001	Mladá fronta DNES ~ str. 06 ~ Názory	
		KAREL STEIGERWALD	
Vyšší princip mravní	?
	21.11.2001	Mladá fronta DNES ~ str. 06 ~ Názory	
		KAREL STEIGERWALD	
Jiří Bartoška už zapomíná	?
	20.11.2001	Mladá fronta DNES ~ str. 10 ~ Fórum čtenářů	
		KAREL STEIGERWALD	
Nežalujte výroky	?
	20.11.2001	Mladá fronta DNES ~ str. 06 ~ Názory	
		KAREL STEIGERWALD	
Jaké tlaky myslíte, pane Antle?	?
	19.11.2001	Mladá fronta DNES ~ str. 06 ~ Názory	
		KAREL STEIGERWALD	
V armádě není místo	?
	15.11.2001	Mladá fronta DNES ~ str. 06 ~ Názory	
		KAREL STEIGERWALD	
Nový obsah za tytéž peníze	?
	13.11.2001	Mladá fronta DNES ~ str. 08 ~ Názory	
		KAREL STEIGERWALD	
Zpožděný Předák Dušek	?
	10.11.2001	Mladá fronta DNES ~ str. 07 ~ Názory	
		KAREL STEIGERWALD	
Výcvik v písmáctví	?
	9.11.2001	Mladá fronta DNES ~ str. 06 ~ Názory	
		KAREL STEIGERWALD	
Menšinový kandidát	?
	7.11.2001	Mladá fronta DNES ~ str. 06 ~ Názory	
		KAREL STEIGERWALD	
Zítko versus stát	?
	6.11.2001	Mladá fronta DNES ~ str. 06 ~ Názory	
		KAREL STEIGERWALD	
Svazky na cestě ven	?
	3.11.2001	Mladá fronta DNES ~ str. 06 ~ Názory	
		KAREL STEIGERWALD	
Nafrněná čest	?
	2.11.2001	Mladá fronta DNES ~ str. 06 ~ Názory	
		KAREL STEIGERWALD	
Více vyžaduje více	?
	1.11.2001	Mladá fronta DNES ~ str. 06 ~ Názory	
		KAREL STEIGERWALD	
Vlnitý plech	?
	31.10.2001	Mladá fronta DNES ~ str. 06 ~ Názory	
		KAREL STEIGERWALD	
Sled zlých historek	?
	30.10.2001	Mladá fronta DNES ~ str. 06 ~ Názory	
		KAREL STEIGERWALD	
Idea státu českého	?
	27.10.2001	Mladá fronta DNES ~ str. 06 ~ Názory	
		KAREL STEIGERWALD	
Maminka: před očima mžitky	?
	26.10.2001	Mladá fronta DNES ~ str. 06 ~ Názory	
		KAREL STEIGERWALD	
Šafránková a Zeman	?
	24.10.2001	Mladá fronta DNES ~ str. 06 ~ Názory	
		KAREL STEIGERWALD	
Topte si ministra	?
	23.10.2001	Mladá fronta DNES ~ str. 06 ~ Názory	
		KAREL STEIGERWALD	
Fredie Hitler	?
	16.10.2001	Mladá fronta DNES ~ str. 06 ~ Názory	
		KAREL STEIGERWALD	
Zabíjení nevinných	?
	15.10.2001	Mladá fronta DNES ~ str. 06 ~ Názory	
		KAREL STEIGERWALD	
Jak si vládne lid	?
	12.10.2001	Mladá fronta DNES ~ str. 06 ~ Názory	
		KAREL STEIGERWALD	
Hořká organizace	?
	11.10.2001	Mladá fronta DNES ~ str. 05 ~ Názory	
		KAREL STEIGERWALD	
Proti islámu?	?
	10.10.2001	Mladá fronta DNES ~ str. 04 ~ Názory	
		KAREL STEIGERWALD	
Když začíná válka, neusmívej se	?
	9.10.2001	Mladá fronta DNES ~ str. 06 ~ Názory	
		KAREL STEIGERWALD	
Býti lustrátem	?
	4.10.2001	Mladá fronta DNES ~ str. 04 ~ Názory	
		KAREL STEIGERWALD	
Rakovina a cosi nad námi	?
	3.10.2001	Mladá fronta DNES ~ str. 05 ~ Názory	
		KAREL STEIGERWALD	
Svoboda a výtržnost	?
	2.10.2001	Mladá fronta DNES ~ str. 04 ~ Názory	
		KAREL STEIGERWALD	
Nafouklé nic polyká nic	?
	29.9.2001	Mladá fronta DNES ~ str. 04 ~ Názory	
		KAREL STEIGERWALD	
Změna je změna	?
	27.9.2001	Mladá fronta DNES ~ str. 06 ~ Názory	
		KAREL STEIGERWALD	
Ládin, Lénin, kokeš Jakeš	?
	26.9.2001	Mladá fronta DNES ~ str. 04 ~ Názory	
		KAREL STEIGERWALD	
Nedůstojný tvor	?
	25.9.2001	Mladá fronta DNES ~ str. 04 ~ Názory	
		KAREL STEIGERWALD	
Yankee, go home	?
	15.9.2001	Mladá fronta DNES ~ str. 02 ~ Střet kultur	
		KAREL STEIGERWALD	
Bůh s námi všemi	?
	15.9.2001	Mladá fronta DNES ~ str. 04 ~ Názory	
		KAREL STEIGERWALD	
Gesto a gesto	?
	15.9.2001	Mladá fronta DNES ~ str. 04 ~ Názory	
		KAREL STEIGERWALD	
Jestli jsme ve válce	?
	13.9.2001	Mladá fronta DNES ~ str. 06 ~ Globální otřes	
		KAREL STEIGERWALD	
Ani Řím nebyl věčný	?
	13.9.2001	Mladá fronta DNES ~ str. 07 ~ Globální otřes	
		KAREL STEIGERWALD	
Triky moudrých komisí	?
	11.9.2001	Mladá fronta DNES ~ str. 02 ~ Názory	
		KAREL STEIGERWALD	
Zelené Špidlovy teorie	?
	10.9.2001	Mladá fronta DNES ~ str. 02 ~ Názory	
		KAREL STEIGERWALD	
Zatkne Interpol vládu?	?
	8.9.2001	Mladá fronta DNES ~ str. 02 ~ Názory	
		KAREL STEIGERWALD	
Zapomenutý osud	?
	8.9.2001	Mladá fronta DNES ~ str. 02 ~ Názory	
		KAREL STEIGERWALD	
Kampaň Heil Hitler	?
	7.9.2001	Mladá fronta DNES ~ str. 02 ~ Názory	
		KAREL STEIGERWALD	
Státníkovo pivo	?
	6.9.2001	Mladá fronta DNES ~ str. 02 ~ Názory	
		KAREL STEIGERWALD	
Portrét přilétající jepice	?
	5.9.2001	Mladá fronta DNES ~ str. 03 ~ Názory	
		KAREL STEIGERWALD	
Kterou zradili vlast	?
	4.9.2001	Mladá fronta DNES ~ str. 02 ~ Názory	
		KAREL STEIGERWALD	
Z projevu ministrova	?
	3.9.2001	Mladá fronta DNES ~ str. 03 ~ Názory	
		KAREL STEIGERWALD	
Prezident není všech	?
	3.9.2001	Mladá fronta DNES ~ str. 02 ~ Názory	
		KAREL STEIGERWALD	
Lidstvo se bratří	?
	31.8.2001	Mladá fronta DNES ~ str. 02 ~ Názory	
		KAREL STEIGERWALD	
Z dějin pasů, víz a cikánských doložek	?
	30.8.2001	Mladá fronta DNES ~ str. 03 ~ Názory	
		KAREL STEIGERWALD	
Výmarské poučení	?
	30.8.2001	Mladá fronta DNES ~ str. 02 ~ Názory	
		KAREL STEIGERWALD	
Dvoje oči v Náchodě	?
	29.8.2001	Mladá fronta DNES ~ str. 02 ~ Názory	
		KAREL STEIGERWALD	
Jako by Hitler amnestoval Himmlera	?
	28.8.2001	Mladá fronta DNES ~ str. 02 ~ Názory	
		KAREL STEIGERWALD	
Problém s Romy máme my	?
	25.8.2001	Mladá fronta DNES ~ str. 02 ~ Názory	
		KAREL STEIGERWALD	
Velké a malé zlo	?
	24.8.2001	Mladá fronta DNES ~ str. 02 ~ Názory	
		KAREL STEIGERWALD	
Bude válka	?
	22.8.2001	Mladá fronta DNES ~ str. 02 ~ Názory	
		KAREL STEIGERWALD	
Příběh křídla	?
	20.8.2001	Mladá fronta DNES ~ str. 01 ~ Společnost dnes	
		KAREL STEIGERWALD	
Hezká česká kariéra	?
	20.8.2001	Mladá fronta DNES ~ str. 02 ~ Názory	
		KAREL STEIGERWALD	
Běženci a my	?
	18.8.2001	Mladá fronta DNES ~ str. 02 ~ Názory	
		KAREL STEIGERWALD	
Nestoudnost	?
	17.8.2001	Mladá fronta DNES ~ str. 02 ~ Názory	
		KAREL STEIGERWALD	
Dvě nic z lásky	?
	16.8.2001	Mladá fronta DNES ~ str. 02 ~ Názory	
		KAREL STEIGERWALD	
Dopřejte jim svobody	?
	15.8.2001	Mladá fronta DNES ~ str. 02 ~ Názory	
		KAREL STEIGERWALD	
Pán vyslal drába	?
	14.8.2001	Mladá fronta DNES ~ str. 02 ~ Názory	
		KAREL STEIGERWALD	
Los a Hus	?
	23.7.2001	Mladá fronta DNES ~ str. 02 ~ Názory	
		KAREL STEIGERWALD	
Matiční na Ruzyni	?
	20.7.2001	Mladá fronta DNES ~ str. 02 ~ Názory	
		KAREL STEIGERWALD	
Mužovo dítě	?
	18.7.2001	Mladá fronta DNES ~ str. 03 ~ Názory	
		KAREL STEIGERWALD	
Plzákova rada	?
	17.7.2001	Mladá fronta DNES ~ str. 02 ~ Názory	
		KAREL STEIGERWALD	
Jako kůly v plotě	?
	14.7.2001	Mladá fronta DNES ~ str. 02 ~ Názory	
		KAREL STEIGERWALD	
Děkovat, či hanět	?
	13.7.2001	Mladá fronta DNES ~ str. 02 ~ Názory	
		KAREL STEIGERWALD	
Padělek	?
	13.7.2001	Mladá fronta DNES ~ str. 02 ~ Názory	
		KAREL STEIGERWALD	
Spokojen, kdo má vztek	?
	11.7.2001	Mladá fronta DNES ~ str. 01 ~ Společnost dnes	
		KAREL STEIGERWALD	
Buďme rádi!	?
	10.7.2001	Mladá fronta DNES ~ str. 03 ~ Názory	
		KAREL STEIGERWALD	
Býti Romem	?
	7.7.2001	Mladá fronta DNES ~ str. 02 ~ Názory	
		KAREL STEIGERWALD	
Mor patří všem	?
	3.7.2001	Mladá fronta DNES ~ str. 02 ~ Názory	
		KAREL STEIGERWALD	
Bůh suď	?
	2.7.2001	Mladá fronta DNES ~ str. 02 ~ Názory	
		KAREL STEIGERWALD	
Filip postrkuje středopravé hejno	?
	29.6.2001	Mladá fronta DNES ~ str. 03 ~ Názory	
		KAREL STEIGERWALD	
Dvojlomné postavy	?
	28.6.2001	Mladá fronta DNES ~ str. 02 ~ Názory	
		KAREL STEIGERWALD	
Parodie sebe sama	?
	27.6.2001	Mladá fronta DNES ~ str. 02 ~ Názory	
		KAREL STEIGERWALD	
Štěpení a slučování	?
	26.6.2001	Mladá fronta DNES ~ str. 02 ~ Názory	
		KAREL STEIGERWALD	
Jen o pár hlasů	?
	25.6.2001	Mladá fronta DNES ~ str. 02 ~ Názory	
		KAREL STEIGERWALD	
Podporujeme škaredé	?
	23.6.2001	Mladá fronta DNES ~ str. 02 ~ Víkend	
		KAREL STEIGERWALD	
Český efekt	?
	23.6.2001	Mladá fronta DNES ~ str. 02 ~ Názory	
		KAREL STEIGERWALD	
Havlovi tunelují	?
	22.6.2001	Mladá fronta DNES ~ str. 01 ~ Společnost dnes	
		KAREL STEIGERWALD	
Rajské sliby	?
	22.6.2001	Mladá fronta DNES ~ str. 02 ~ Názory	
		KAREL STEIGERWALD	
Stát, zájem, lež	?
	20.6.2001	Mladá fronta DNES ~ str. 02 ~ Názory	
		KAREL STEIGERWALD	
Bez jeviště	?
	19.6.2001	Mladá fronta DNES ~ str. 02 ~ Názory	
		KAREL STEIGERWALD	
Z ostudy uniforma	?
	18.6.2001	Mladá fronta DNES ~ str. 02 ~ Názory	
		KAREL STEIGERWALD	
Obnovte spravedlnost	?
	16.6.2001	Mladá fronta DNES ~ str. 08 ~ Názory	
		Karel Steigerwald	
Kuře vezmou, ale nepobaví	?
	14.6.2001	Mladá fronta DNES ~ str. 08 ~ Názory	
		Karel Steigerwald	
Ústa zas na cestách	?
	13.6.2001	Mladá fronta DNES ~ str. 08 ~ Názory	
		Karel Steigerwald	
Smrček a Vaš	?
	12.6.2001	Mladá fronta DNES ~ str. 10 ~ Názory	
		Karel Steigerwald	
Zasadil jsem flašku rumu...	?
	9.6.2001	Mladá fronta DNES ~ str. 08 ~ Názory	
		Karel Steigerwald	
Republika kamarádů	?
	5.6.2001	Mladá fronta DNES ~ str. 08 ~ Názory	
		Karel Steigerwald	
Přeceněné morče	?
	2.6.2001	Mladá fronta DNES ~ str. 09 ~ Názory	
		Karel Steigerwald	
Místo vzájemného smíchu	?
	1.6.2001	Mladá fronta DNES ~ str. 10 ~ Názory	
		Karel Steigerwald	
Paradox velké postavy	?
	30.5.2001	Mladá fronta DNES ~ str. 08 ~ Názory	
		Karel Steigerwald	
Nepozorná e-bytost	?
	29.5.2001	Mladá fronta DNES ~ str. 09 ~ Názory	
		Karel Steigerwald	
Kavčí hory před bouří	?
	26.5.2001	Mladá fronta DNES ~ str. 08 ~ Názory	
		Karel Steigerwald	
Demokracie ve slosovacím bubnu	?
	25.5.2001	Mladá fronta DNES ~ str. 09 ~ Názory	
		Karel Steigerwald	
Začátek demokracie	?
	25.5.2001	Mladá fronta DNES ~ str. 08 ~ Názory	
		Karel Steigerwald	
Agrese na rybách	?
	24.5.2001	Mladá fronta DNES ~ str. 08 ~ Názory	
		Karel Steigerwald	
Paradox polepšeného vraha	?
	23.5.2001	Mladá fronta DNES ~ str. 08 ~ Názory	
		Karel Steigerwald	
Říkejte mu Rom	?
	22.5.2001	Mladá fronta DNES ~ str. 08 ~ Názory	
		Karel Steigerwald	
I poplatky potřebují trochu spravedlnosti	?
	22.5.2001	Mladá fronta DNES ~ str. 09 ~ Názory	
		Karel Steigerwald	
Marně, hoši, víříte	?
	21.5.2001	Mladá fronta DNES ~ str. 08 ~ Názory	
		Karel Steigerwald	
Důstojnost antikomunistů	?
	17.5.2001	Mladá fronta DNES ~ str. 08 ~ Názory	
		Karel Steigerwald	
Vláda upřesňuje svobodu	?
	16.5.2001	Mladá fronta DNES ~ str. 10 ~ Názory	
		Karel Steigerwald	
Pomíjivé víření	?
	15.5.2001	Mladá fronta DNES ~ str. 09 ~ Názory	
		Karel Steigerwald	
Ombudsman straší	?
	14.5.2001	Mladá fronta DNES ~ str. 10 ~ Názory	
		Karel Steigerwald	
Malloth a Grebeníček	?
	12.5.2001	Mladá fronta DNES ~ str. 08 ~ Názory	
		Karel Steigerwald	
Štrougal se jim vysměje	?
	10.5.2001	Mladá fronta DNES ~ str. 08 ~ Názory	
		Karel Steigerwald	
Pán má různý svůj lid	?
	9.5.2001	Mladá fronta DNES ~ str. 11 ~ Názory	
		Karel Steigerwald	
Od švejků pryč	?
	7.5.2001	Mladá fronta DNES ~ str. 08 ~ Názory	
		Karel Steigerwald	
Ta díra vypadá, jako by čert vzal Fausta směrem dolů	?
	5.5.2001	Mladá fronta DNES ~ str. 09 ~ Názory	
		Karel Steigerwald	
Lampasák v čele	?
	5.5.2001	Mladá fronta DNES ~ str. 08 ~ Názory	
		Karel Steigerwald	
Kus vlnění, kus pravdy	?
	4.5.2001	Mladá fronta DNES ~ str. 10 ~ Názory	
		Karel Steigerwald	
Justice na cestě	?
	3.5.2001	Mladá fronta DNES ~ str. 08 ~ Názory	
		Karel Steigerwald	
Medaile pro lidského stalinistu	?
	30.4.2001	Mladá fronta DNES ~ str. 08 ~ Názory	
		Karel Steigerwald	
Krása se stěhuje dolů	?
	28.4.2001	Mladá fronta DNES ~ str. 09 ~ Názory	
		Karel Steigerwald	
Povol dobré, špatné zakaž	?
	27.4.2001	Mladá fronta DNES ~ str. 08 ~ Názory	
		Karel Steigerwald	
Čím jsme zaskočeni	?
	26.4.2001	Mladá fronta DNES ~ str. 08 ~ Názory	
		Karel Steigerwald	
Bouchám dveřmi, jdu pryč	?
	25.4.2001	Mladá fronta DNES ~ str. 10 ~ Názory	
		Karel Steigerwald	
Smysl procesu	?
	24.4.2001	Mladá fronta DNES ~ str. 08 ~ Názory	
		Karel Steigerwald	
Má vlast	?
	21.4.2001	Mladá fronta DNES ~ str. 10 ~ Názory	
		Karel Steigerwald	
Co Špidla ví	?
	19.4.2001	Mladá fronta DNES ~ str. 10 ~ Názory	
		Karel Steigerwald	
Špidlův paradox	?
	18.4.2001	Mladá fronta DNES ~ str. 08 ~ Názory	
		Karel Steigerwald	
Desatero očima vědy	?
	14.4.2001	Mladá fronta DNES ~ str. 10 ~ Názory	
		Karel Steigerwald	
Staré tváře se radují	?
	13.4.2001	Mladá fronta DNES ~ str. 10 ~ Názory	
		Karel Steigerwald	
LžiBraha je zelenáč	?
	12.4.2001	Mladá fronta DNES ~ str. 10 ~ Názory	
		Karel Steigerwald	
Jak šlape válka rasová	?
	10.4.2001	Mladá fronta DNES ~ str. 11 ~ Názory	
		Karel Steigerwald	
Nikam neodešel	?
	9.4.2001	Mladá fronta DNES ~ str. 10 ~ Názory	
		Karel Steigerwald	
Velbloudi na nebi	?
	7.4.2001	Mladá fronta DNES ~ str. 08 ~ Názory	
		Karel Steigerwald	
Stínová hračka	?
	7.4.2001	Mladá fronta DNES ~ str. 08 ~ Názory	
		Karel Steigerwald	
Památkáři: Šup na Východ	?
	3.4.2001	Mladá fronta DNES ~ str. 10 ~ Názory	
		Karel Steigerwald	
Vlk, vlk, vlci!	?
	2.4.2001	Mladá fronta DNES ~ str. 11 ~ Názory	
		Karel Steigerwald	
Sofokrati vpřed. Rozuměj: přátelé moudrosti	?
	31.3.2001	Mladá fronta DNES ~ str. 09 ~ Názory	
		Karel Steigerwald	
Pekelné skříňky vědy	?
	30.3.2001	Mladá fronta DNES ~ str. 09 ~ Názory	
		Karel Steigerwald	
Absurdní úvaha	?
	29.3.2001	Mladá fronta DNES ~ str. 10 ~ Názory	
		Karel Steigerwald	
Pes se kouše do ocasu	?
	27.3.2001	Mladá fronta DNES ~ str. 10 ~ Názory	
		Karel Steigerwald	
Omšelé představení	?
	27.3.2001	Mladá fronta DNES ~ str. 10 ~ Názory	
		Karel Steigerwald	
Zvířata jdou a jdou	?
	22.3.2001	Mladá fronta DNES ~ str. 08 ~ Názory	
		Karel Steigerwald	
Zas pokrok doby	?
	21.3.2001	Mladá fronta DNES ~ str. 09 ~ Názory	
		Karel Steigerwald	
Rusko v Čechách	?
	21.3.2001	Mladá fronta DNES ~ str. 08 ~ Názory	
		Karel Steigerwald	
Staré lásky nerezaví	?
	20.3.2001	Mladá fronta DNES ~ str. 08 ~ Názory	
		Karel Steigerwald	
Velbloud v nebi, právo na zemi	?
	19.3.2001	Mladá fronta DNES ~ str. 08 ~ Názory	
		Karel Steigerwald	
Poučení z krizového vývoje	?
	16.3.2001	Mladá fronta DNES ~ str. 10 ~ Názory	
		Karel Steigerwald	
Trapný příběh agenta	?
	13.3.2001	Mladá fronta DNES ~ str. 08 ~ Názory	
		Karel Steigerwald	
Černá můra	?
	12.3.2001	Mladá fronta DNES ~ str. 08 ~ Názory	
		Karel Steigerwald	
Pár slov proti ženskému plemeni na harddisku	?
	9.3.2001	Mladá fronta DNES ~ str. 09 ~ Názory	
		Karel Steigerwald	
Když jede kočár, uskoč	?
	9.3.2001	Mladá fronta DNES ~ str. 08 ~ Názory	
		Karel Steigerwald	
Udělejme si proces	?
	8.3.2001	Mladá fronta DNES ~ str. 10 ~ Názory	
		Karel Steigerwald	
A pak vám řeknou: "Nazdar bazar!"	?
	6.3.2001	Mladá fronta DNES ~ str. 11 ~ Názory	
		Karel Steigerwald	
Jí děti z doslechu	?
	6.3.2001	Mladá fronta DNES ~ str. 10 ~ Názory	
		Karel Steigerwald	
Hoďte se marod	?
	5.3.2001	Mladá fronta DNES ~ str. 10 ~ Názory	
		Karel Steigerwald	
Stále stejný chlapík	?
	3.3.2001	Mladá fronta DNES ~ str. 08 ~ Názory	
		Karel Steigerwald	
Předseda trhá rekordy	?
	2.3.2001	Mladá fronta DNES ~ str. 09 ~ Názory	
		Karel Steigerwald	
Co teď můžeme my	?
	28.2.2001	Mladá fronta DNES ~ str. 11 ~ Názory	
		Karel Steigerwald	
To hlavní se nesčítá	?
	28.2.2001	Mladá fronta DNES ~ str. 11 ~ Názory	
		Karel Steigerwald	
Reklama a víra	?
	26.2.2001	Mladá fronta DNES ~ str. 12 ~ Názory	
		Karel Steigerwald	
Protože mají lepší péči	?
	24.2.2001	Mladá fronta DNES ~ str. 08 ~ Názory	
		Karel Steigerwald	
Co nabízí Rusko Evropě	?
	22.2.2001	Mladá fronta DNES ~ str. 08 ~ Názory	
		Karel Steigerwald	
Sociální dávky: kozy, husy, krůty	?
	22.2.2001	Mladá fronta DNES ~ str. 09 ~ Názory	
		Karel Steigerwald	
Dvé rychlovarných konvic	?
	19.2.2001	Mladá fronta DNES ~ str. 10 ~ Názory	
		Karel Steigerwald	
Sčítání lidu je věc veřejná: Fuj číslům, svobodu občanům	?
	17.2.2001	Mladá fronta DNES ~ str. 11 ~ Názory	
		Karel Steigerwald	
Věc nepěkná, sprostá	?
	17.2.2001	Mladá fronta DNES ~ str. 10 ~ Názory	
		Karel Steigerwald	
Na hyeny není čas?	?
	15.2.2001	Mladá fronta DNES ~ str. 08 ~ Názory	
		Karel Steigerwald	
Kradli i děti	?
	12.2.2001	Mladá fronta DNES ~ str. 08 ~ Názory	
		Karel Steigerwald	
Zločin a trest soudce Vaše	?
	10.2.2001	Mladá fronta DNES ~ str. 08 ~ Názory	
		Karel Steigerwald	
Deset let mravních bahen	?
	10.2.2001	Mladá fronta DNES ~ str. 08 ~ Názory	
		Karel Steigerwald	
Milý pane profesore,	?
	3.2.2001	Mladá fronta DNES ~ str. 09 ~ Názory	
		Karel Steigerwald	
Kterou cenu asi dostane?	?
	3.2.2001	Mladá fronta DNES ~ str. 08 ~ Názory	
		Karel Steigerwald	
Gogol, Heller, Fencl, vojtěška a bahno v rybníce	?
	2.2.2001	Mladá fronta DNES ~ str. 09 ~ Názory	
		Karel Steigerwald	
Vlastimil Balín proti vízům	?
	2.2.2001	Mladá fronta DNES ~ str. 08 ~ Názory	
		Karel Steigerwald	
Diplomacie u Koháků	?
	1.2.2001	Mladá fronta DNES ~ str. 08 ~ Názory	
		Karel Steigerwald	
Dubček let devadesátých?	?
	31.1.2001	Mladá fronta DNES ~ str. 09 ~ Názory	
		Karel Steigerwald	
Kolik buřtů za šesták	?
	27.1.2001	Mladá fronta DNES ~ str. 08 ~ Názory	
		Karel Steigerwald	
Spravedlnost je pěkná hračka	?
	26.1.2001	Mladá fronta DNES ~ str. 08 ~ Názory	
		Karel Steigerwald	
Svět podle předsedy	?
	24.1.2001	Mladá fronta DNES ~ str. 09 ~ Názory	
		Karel Steigerwald	
Stát nejsme my	?
	24.1.2001	Mladá fronta DNES ~ str. 08 ~ Názory	
		Karel Steigerwald	
Boj za svobodu. Jejich?	?
	23.1.2001	Mladá fronta DNES ~ str. 08 ~ Názory	
		Karel Steigerwald	
Rekvalifikujte se na mladého	?
	22.1.2001	Mladá fronta DNES ~ str. 08 ~ Názory	
		Karel Steigerwald	
Svoboda podle otroků	?
	19.1.2001	Mladá fronta DNES ~ str. 08 ~ Názory	
		Karel Steigerwald	
Kuba sí, Yankee no	?
	18.1.2001	Mladá fronta DNES ~ str. 06 ~ Názory	
		Karel Steigerwald	
Pásal kozy s tetou Klause	?
	16.1.2001	Mladá fronta DNES ~ str. 09 ~ Názory	
		Karel Steigerwald	
Ve psech to není!	?
	15.1.2001	Mladá fronta DNES ~ str. 08 ~ Názory	
		Karel Steigerwald	
Ze zákonů se nezblázníme?	?
	13.1.2001	Mladá fronta DNES ~ str. 15 ~ Boj o televizi	
		KAREL STEIGERWALD	
Nedivme se mu	?
	12.1.2001	Mladá fronta DNES ~ str. 08 ~ Názory	
		Karel Steigerwald	
Ombudsman zasahuje	?
	11.1.2001	Mladá fronta DNES ~ str. 08 ~ Názory	
		Karel Steigerwald	
Přívlastek - prodloužená pěst zpěněně útočí!	?
	10.1.2001	Mladá fronta DNES ~ str. 08 ~ Názory	
		Karel Steigerwald	
Náhubek a volná ústa	?
	8.1.2001	Mladá fronta DNES ~ str. 06 ~ Názory	
		Karel Steigerwald	
Zeman - státník	?
	6.1.2001	Mladá fronta DNES ~ str. 08 ~ Názory	
		Karel Steigerwald	
Pro uklidnění: Dobrovský zpochybnil ypsilon	?
	5.1.2001	Mladá fronta DNES ~ str. 09 ~ Názory	
		Karel Steigerwald	
Na barikádě, v bílé říze, prsa venku, to je, pane, svoboda!	?
	30.12.2000	Mladá fronta DNES ~ str. 11 ~ Názory	
		Karel Steigerwald	
Hlavně, že pak přijde Bolek	?
	29.12.2000	Mladá fronta DNES ~ str. 08 ~ Názory	
		Karel Steigerwald	
Za svobodu k nesvobodě	?
	28.12.2000	Mladá fronta DNES ~ str. 08 ~ Názory	
		Karel Steigerwald	
Výkon ideologie	?
	22.12.2000	Mladá fronta DNES ~ str. 08 ~ Názory	
		Karel Steigerwald	
Žonglérské kousky tohoto psa	?
	19.12.2000	Mladá fronta DNES ~ str. 10 ~ Názory	
		Karel Steigerwald	
Konec debaty s Dolejšem	?
	15.12.2000	Mladá fronta DNES ~ str. 08 ~ Názory	
		Karel Steigerwald	
KSČM neintegrujme	?
	14.12.2000	Mladá fronta DNES ~ str. 09 ~ Názory	
		Karel Steigerwald	
Nahý voják na skříni	?
	14.12.2000	Mladá fronta DNES ~ str. 08 ~ Názory	
		Karel Steigerwald	
Soud proti svobodě	?
	13.12.2000	Mladá fronta DNES ~ str. 08 ~ Názory	
		Karel Steigerwald	
Castro na mýtině, Lenin v Ječný	?
	12.12.2000	Mladá fronta DNES ~ str. 09 ~ Názory	
		Karel Steigerwald	
Poučení - užitečná pomůcka	?
	11.12.2000	Mladá fronta DNES ~ str. 06 ~ Názory	
		Karel Steigerwald	
Skandál? Ne, výkon spravedlnosti	?
	9.12.2000	Mladá fronta DNES ~ str. 10 ~ Názory	
		Karel Steigerwald	
Dostálová odstoupí	?
	7.12.2000	Mladá fronta DNES ~ str. 08 ~ Názory	
		Karel Steigerwald	
Lidé lepšího ražení	?
	24.11.2000	Mladá fronta DNES ~ str. 08 ~ Názory	
		Karel Steigerwald	
Rozhovor dvou Čechů: U nás je hůř	?
	22.11.2000	Mladá fronta DNES ~ str. 11 ~ Názory	
		Karel Steigerwald	
Kdo po kterém hřbetě	?
	18.11.2000	Mladá fronta DNES ~ str. 10 ~ Názory	
		Karel Steigerwald	
Boží mlýny v Trenčíně	?
	15.11.2000	Mladá fronta DNES ~ str. 08 ~ Názory	
		Karel Steigerwald	
Druhá česká neřest	?
	14.11.2000	Mladá fronta DNES ~ str. 10 ~ Názory	
		Karel Steigerwald	
Neměl jste se tu narodit, pane	?
	13.11.2000	Mladá fronta DNES ~ str. 08 ~ Názory	
		Karel Steigerwald	
Postava k podpírání	?
	11.11.2000	Mladá fronta DNES ~ str. 08 ~ Názory	
		Karel Steigerwald	
Na co vyšetřovatel?	?
	11.11.2000	Mladá fronta DNES ~ str. 08 ~ Názory	
		Karel Steigerwald	
Jen to zkus to - a vypnou tě	?
	10.11.2000	Mladá fronta DNES ~ str. 10 ~ Názory	
		Karel Steigerwald	
Rasista bez průkazky	?
	7.11.2000	Mladá fronta DNES ~ str. 08 ~ Názory	
		Karel Steigerwald	
Marie Terezie na zdi	?
	6.11.2000	Mladá fronta DNES ~ str. 08 ~ Názory	
		Karel Steigerwald	
Břevno v oku	?
	3.11.2000	Mladá fronta DNES ~ str. 08 ~ Názory	
		Karel Steigerwald	
Vsaďte se!	?
	2.11.2000	Mladá fronta DNES ~ str. 09 ~ Názory	
		Karel Steigerwald	
Deska, bolest, svoboda	?
	2.11.2000	Mladá fronta DNES ~ str. 08 ~ Názory	
		Karel Steigerwald	
Líbejte fašisty	?
	1.11.2000	Mladá fronta DNES ~ str. 10 ~ Názory	
		Karel Steigerwald	
Nové ideje hnidopichů	?
	30.10.2000	Mladá fronta DNES ~ str. 08 ~ Názory	
		Karel Steigerwald	
Zákon o houbách a nohách	?
	26.10.2000	Mladá fronta DNES ~ str. 09 ~ Názory	
		Karel Steigerwald	
Kim for Nobelova cena	?
	25.10.2000	Mladá fronta DNES ~ str. 11 ~ Názory	
		Karel Steigerwald	
Svatý otec jde do voleb	?
	25.10.2000	Mladá fronta DNES ~ str. 10 ~ Názory	
		Karel Steigerwald	
Bát se rozumu bylo by zlaté	?
	19.10.2000	Mladá fronta DNES ~ str. 08 ~ Názory	
		Karel Steigerwald	
Mrtvá duše už odešla	?
	18.10.2000	Mladá fronta DNES ~ str. 10 ~ Názory	
		Karel Steigerwald	
Jde to ještě výstižněji!	?
	17.10.2000	Mladá fronta DNES ~ str. 10 ~ Názory	
		Karel Steigerwald	
Galantní úklony policie k vládě	?
	14.10.2000	Mladá fronta DNES ~ str. 09 ~ Názory	
		Karel Steigerwald	
Slipotrenky to přemosťují	?
	12.10.2000	Mladá fronta DNES ~ str. 09 ~ Názory	
		Karel Steigerwald	
Prezident by neměl litovat	?
	11.10.2000	Mladá fronta DNES ~ str. 11 ~ Názory	
		Karel Steigerwald	
Ta mrtvá ryba	?
	10.10.2000	Mladá fronta DNES ~ str. 09 ~ Názory	
		Karel Steigerwald	
Smrtka, Žid, komunista, já či vy	?
	4.10.2000	Mladá fronta DNES ~ str. 08 ~ Názory	
		Karel Steigerwald	
Jasný žádoucí zvuk?	?
	3.10.2000	Mladá fronta DNES ~ str. 08 ~ Názory	
		Karel Steigerwald	
Mahler a Šlouf	?
	2.10.2000	Mladá fronta DNES ~ str. 08 ~ Názory	
		Karel Steigerwald	
Ještě neví, že to udělá	?
	30.9.2000	Mladá fronta DNES ~ str. 08 ~ Názory	
		Karel Steigerwald	
I z ideálů teče krev	?
	27.9.2000	Mladá fronta DNES ~ str. 08 ~ Názory	
		Karel Steigerwald	
Vzkaz chlupáčům: Rozvíjejte se ještě tisíc let	?
	26.9.2000	Mladá fronta DNES ~ str. 08 ~ Názory	
		Karel Steigerwald	
Hodná mládež ve stanu	?
	23.9.2000	Mladá fronta DNES ~ str. 08 ~ Názory	
		Karel Steigerwald	
Stát je nechal běžet	?
	22.9.2000	Mladá fronta DNES ~ str. 08 ~ Názory	
		Karel Steigerwald	
Občané a kramáři	?
	21.9.2000	Mladá fronta DNES ~ str. 08 ~ Názory	
		Karel Steigerwald	
Krkolomné vyprávění	?
	19.9.2000	Mladá fronta DNES ~ str. 08 ~ Názory	
		Karel Steigerwald	
Pozor na nový úřad	?
	16.9.2000	Mladá fronta DNES ~ str. 08 ~ Názory	
		Karel Steigerwald	
Máme společné nepřítele	?
	14.9.2000	Mladá fronta DNES ~ str. 08 ~ Názory	
		Karel Steigerwald	
Laciná ropa očima Arabů	?
	14.9.2000	Mladá fronta DNES ~ str. 09 ~ Názory	
		Karel Steigerwald	
Brežněv na street party	?
	12.9.2000	Mladá fronta DNES ~ str. 09 ~ Názory	
		Karel Steigerwald	
Šírkův kafkovský příběh	?
	9.9.2000	Mladá fronta DNES ~ str. 10 ~ Názory	
		Karel Steigerwald	
Nedovolil, aby zlo šlo skrze něj, haf!	?
	7.9.2000	Mladá fronta DNES ~ str. 09 ~ Názory	
		Karel Steigerwald	
Na olomouckém jevišti	?
	5.9.2000	Mladá fronta DNES ~ str. 08 ~ Názory	
		Karel Steigerwald	
Naši a cizí, našim dejte šanci	?
	2.9.2000	Mladá fronta DNES ~ str. 10 ~ Názory	
		Karel Steigerwald	
Tančí s míčky na nosech	?
	1.9.2000	Mladá fronta DNES ~ str. 08 ~ Názory	
		Karel Steigerwald	
Milý demokrate, vy fízle	?
	12.8.2000	Mladá fronta DNES ~ str. 09 ~ Názory	
		Karel Steigerwald	
Válka policajtů, bůh nás potěš	?
	10.8.2000	Mladá fronta DNES ~ str. 06 ~ Názory	
		Karel Steigerwald	
Duše a daňové odpisy	?
	9.8.2000	Mladá fronta DNES ~ str. 06 ~ Názory	
		Karel Steigerwald	
Alespoň že někomu	?
	8.8.2000	Mladá fronta DNES ~ str. 08 ~ Názory	
		Karel Steigerwald	
Parlament chrání opilce	?
	5.8.2000	Mladá fronta DNES ~ str. 08 ~ Názory	
		Karel Steigerwald	
Policie v tenatech nemravnosti	?
	4.8.2000	Mladá fronta DNES ~ str. 06 ~ Názory	
		Karel Steigerwald	
Mé ticho, můj hluk	?
	1.8.2000	Mladá fronta DNES ~ str. 06 ~ Názory	
		Karel Steigerwald	
Jak nás Franta Veselý přiblížil kousek k Evropě	?
	31.7.2000	Mladá fronta DNES ~ str. 06 ~ Názory	
		Karel Steigerwald	
Nešpiňte nám obraz jasný	?
	29.7.2000	Mladá fronta DNES ~ str. 08 ~ Názory	
		Karel Steigerwald	
Proces vizionáře Pěchy	?
	28.7.2000	Mladá fronta DNES ~ str. 06 ~ Názory	
		Karel Steigerwald	
Exekuce na tribunovi	?
	26.7.2000	Mladá fronta DNES ~ str. 06 ~ Názory	
		Karel Steigerwald	
Jméno Růže proti Nově	?
	25.7.2000	Mladá fronta DNES ~ str. 06 ~ Názory	
		Karel Steigerwald	
Člověk bije člověka	?
	24.7.2000	Mladá fronta DNES ~ str. 06 ~ Názory	
		Karel Steigerwald	
Kužvart by se měl obžalovat	?
	22.7.2000	Mladá fronta DNES ~ str. 08 ~ Názory	
		Karel Steigerwald	
Jakeš na špici kostela	?
	20.7.2000	Mladá fronta DNES ~ str. 07 ~ Názory	
		Karel Steigerwald	
Vágus a předseda	?
	19.7.2000	Mladá fronta DNES ~ str. 06 ~ Názory	
		Karel Steigerwald	
Kolouch, Studený a stát	?
	19.7.2000	Mladá fronta DNES ~ str. 06 ~ Názory	
		Karel Steigerwald	
Kauza si musí poležet	?
	18.7.2000	Mladá fronta DNES ~ str. 06 ~ Názory	
		Karel Steigerwald	
Stát na cestě k soudu	?
	17.7.2000	Mladá fronta DNES ~ str. 08 ~ Názory	
		Karel Steigerwald	
Ženu přiznej a uplatni!	?
	14.7.2000	Mladá fronta DNES ~ str. 06 ~ Názory	
		Karel Steigerwald	
Bourálisti	?
	8.7.2000	Mladá fronta DNES ~ str. 11 ~ Názory	
		Karel Steigerwald	
Kterak Šalda srážel bestii čenich	?
	4.7.2000	Mladá fronta DNES ~ str. 09 ~ Názory	
		Karel Steigerwald	
Konec volavek v Čechách	?
	24.6.2000	Mladá fronta DNES ~ str. 10 ~ Názory	
		Karel Steigerwald	
Šlouf krouží drahami	?
	21.6.2000	Mladá fronta DNES ~ str. 10 ~ Názory	
		Karel Steigerwald	
Právo je jako vytahané tričko	?
	20.6.2000	Mladá fronta DNES ~ str. 08 ~ Názory	
		Karel Steigerwald	
Proč Grebeníček zase nepřijde	?
	16.6.2000	Mladá fronta DNES ~ str. 09 ~ Názory	
		Karel Steigerwald	
Fízlata jdou do funkcí	?
	13.6.2000	Mladá fronta DNES ~ str. 10 ~ Názory	
		Karel Steigerwald	
Můj výkon, můj žold	?
	12.6.2000	Mladá fronta DNES ~ str. 08 ~ Názory	
		Karel Steigerwald	
Bez komentářů	?
	10.6.2000	Mladá fronta DNES ~ str. 09 ~ Názory	
		Karel Steigerwald	
Ještě větší cirkus	?
	7.6.2000	Mladá fronta DNES ~ str. 09 ~ Názory	
		Karel Steigerwald	
Policejně zabaveno?	?
	7.6.2000	Mladá fronta DNES ~ str. 08 ~ Názory	
		Karel Steigerwald	
Co je vítězný bod obratu?	?
	6.6.2000	Mladá fronta DNES ~ str. 08 ~ Názory	
		Karel Steigerwald	
Tento hnus nesmíte číst	?
	3.6.2000	Mladá fronta DNES ~ str. 10 ~ Názory	
		Karel Steigerwald	
Podivný pták u soudu	?
	2.6.2000	Mladá fronta DNES ~ str. 08 ~ Názory	
		Karel Steigerwald	
Chvála experimentu	?
	31.5.2000	Mladá fronta DNES ~ str. 10 ~ Názory	
		Karel Steigerwald	
Vyprávějte to mládeži	?
	30.5.2000	Mladá fronta DNES ~ str. 08 ~ Názory	
		Karel Steigerwald	
Nová elita leze na pec	?
	29.5.2000	Mladá fronta DNES ~ str. 08 ~ Názory	
		Karel Steigerwald	
Vždyť je to hasičova věc	?
	25.5.2000	Mladá fronta DNES ~ str. 08 ~ Názory	
		Karel Steigerwald	
Lepší argumenty!	?
	24.5.2000	Mladá fronta DNES ~ str. 08 ~ Názory	
		Karel Steigerwald	
Odejděme s poznámkou: Tihle lidé se nevraždili	?
	23.5.2000	Mladá fronta DNES ~ str. 09 ~ Názory	
		Karel Steigerwald	
Vznášejte se v prostoru	?
	22.5.2000	Mladá fronta DNES ~ str. 08 ~ Názory	
		Karel Steigerwald	
Jaká tajemství si kupovali?	?
	20.5.2000	Mladá fronta DNES ~ str. 08 ~ Názory	
		Karel Steigerwald	
Evropa: bestie plivající paragrafy?	?
	19.5.2000	Mladá fronta DNES ~ str. 09 ~ Názory	
		Karel Steigerwald	
Co jsou to ty Panenské ostrovy?	?
	16.5.2000	Mladá fronta DNES ~ str. 09 ~ Názory	
		Karel Steigerwald	
Tma v Leningradu a kost z Hitlera	?
	16.5.2000	Mladá fronta DNES ~ str. 08 ~ Názory	
		Karel Steigerwald	
Vpředu, či vzadu: životní postoj	?
	10.5.2000	Mladá fronta DNES ~ str. 08 ~ Názory	
		Karel Steigerwald	
Kajícník ve vleku bonmotů	?
	5.5.2000	Mladá fronta DNES ~ str. 08 ~ Názory	
		Karel Steigerwald	
Mezi tichem a rozsudkem	?
	4.5.2000	Mladá fronta DNES ~ str. 08 ~ Názory	
		Karel Steigerwald	
Myšlenky v útvaru	?
	3.5.2000	Mladá fronta DNES ~ str. 10 ~ Názory	
		Karel Steigerwald	
Chlapci a děvčata, do toho	?
	29.4.2000	Mladá fronta DNES ~ str. 08 ~ Názory	
		Karel Steigerwald	
Buďme klidní, byty nebudou	?
	28.4.2000	Mladá fronta DNES ~ str. 08 ~ Názory	
		Karel Steigerwald	
Vše pro firmu	?
	28.4.2000	Mladá fronta DNES ~ str. 08 ~ Názory	
		Karel Steigerwald	
Fidel a Elián - Stařec a dítě	?
	27.4.2000	Mladá fronta DNES ~ str. 08 ~ Názory	
		Karel Steigerwald	
Jakési naše citové zlepšení	?
	26.4.2000	Mladá fronta DNES ~ str. 08 ~ Názory	
		Karel Steigerwald	
Chmurný a strnulý hlupák	?
	20.4.2000	Mladá fronta DNES ~ str. 08 ~ Názory	
		Karel Steigerwald	
Slepý, hluchý, mobilní?	?
	19.4.2000	Mladá fronta DNES ~ str. 09 ~ Názory	
		Karel Steigerwald	
Průvod staré víry	?
	18.4.2000	Mladá fronta DNES ~ str. 08 ~ Názory	
		Karel Steigerwald	
Lidé se bijí, Praha se směje	?
	15.4.2000	Mladá fronta DNES ~ str. 10 ~ Názory	
		Karel Steigerwald	
Fakta nudí. Obrazy musí být lákavé	?
	14.4.2000	Mladá fronta DNES ~ str. 09 ~ Názory	
		Karel Steigerwald	
Co s námi asi bude?	?
	11.4.2000	Mladá fronta DNES ~ str. 08 ~ Názory	
		Karel Steigerwald	
Nechť dá se soud vycpat	?
	7.4.2000	Mladá fronta DNES ~ str. 08 ~ Názory	
		Karel Steigerwald	
Špatné zprávy	?
	6.4.2000	Mladá fronta DNES ~ str. 09 ~ Názory	
		Karel Steigerwald	
Různý (ministerský) postoj	?
	5.4.2000	Mladá fronta DNES ~ str. 08 ~ Názory	
		Karel Steigerwald	
Nesmí se zde nic	?
	3.4.2000	Mladá fronta DNES ~ str. 08 ~ Názory	
		Karel Steigerwald	
Mít všude svého chlapa	?
	31.3.2000	Mladá fronta DNES ~ str. 08 ~ Názory	
		Karel Steigerwald	
Vláda odpověděla dobře	?
	30.3.2000	Mladá fronta DNES ~ str. 06 ~ Názory	
		Karel Steigerwald	
Demise Miloše Zemana nezarmoutila	?
	28.3.2000	Mladá fronta DNES ~ str. 09 ~ Názory	
		Karel Steigerwald	
Svoboda versus šíření nenávisti	?
	24.3.2000	Mladá fronta DNES ~ str. 09 ~ Názory	
		Karel Steigerwald	
Rozumný Čech se nemá rád	?
	24.3.2000	Mladá fronta DNES ~ str. 08 ~ Názory	
		Karel Steigerwald	
Co nám vyprávějí stavby?	?
	23.3.2000	Mladá fronta DNES ~ str. 06 ~ Názory	
		KAREL STEIGERWALD	
Pornografie bude konečně povalena	?
	21.3.2000	Mladá fronta DNES ~ str. 09 ~ Názory	
		KAREL STEIGERWALD	
Konečně svědek	?
	20.3.2000	Mladá fronta DNES ~ str. 08 ~ Názory	
		KAREL STEIGERWALD	
Zaváděj komplikace, kde to jde	?
	18.3.2000	Mladá fronta DNES ~ str. 08 ~ Názory	
		KAREL STEIGERWALD	
Tajné služby? Nevím...	?
	17.3.2000	Mladá fronta DNES ~ str. 08 ~ Názory	
		KAREL STEIGERWALD	
S náhubkem, či bez náhubku?	?
	16.3.2000	Mladá fronta DNES ~ str. 08 ~ Názory	
		KAREL STEIGERWALD	
Dávali syny na darebáka	?
	15.3.2000	Mladá fronta DNES ~ str. 09 ~ Názory	
		KAREL STEIGERWALD	
Proč se Petr Pithart nehlásí	?
	15.3.2000	Mladá fronta DNES ~ str. 08 ~ Názory	
		KAREL STEIGERWALD	
Jsem osvícenec, nebo chrapoun?	?
	14.3.2000	Mladá fronta DNES ~ str. 09 ~ Názory	
		KAREL STEIGERWALD	
Mistr hluku	?
	14.3.2000	Mladá fronta DNES ~ str. 08 ~ Názory	
		KAREL STEIGERWALD	
Vzpomínka na časy pořádku	?
	13.3.2000	Mladá fronta DNES ~ str. 06 ~ Názory	
		KAREL STEIGERWALD	
Jak umírají carové	?
	11.3.2000	Mladá fronta DNES ~ str. 10 ~ Názory	
		KAREL STEIGERWALD	
V šerosvitu symbolů	?
	10.3.2000	Mladá fronta DNES ~ str. 08 ~ Názory	
		KAREL STEIGERWALD	
Kdo vylepší ubohé české komoňstvo?	?
	8.3.2000	Mladá fronta DNES ~ str. 08 ~ Názory	
		KAREL STEIGERWALD	
Havrani za časů rekonstrukce	?
	7.3.2000	Mladá fronta DNES ~ str. 10 ~ Názory	
		KAREL STEIGERWALD	
Hle, stát	?
	7.3.2000	Mladá fronta DNES ~ str. 10 ~ Názory	
		KAREL STEIGERWALD	
Císař na Moravě	?
	3.3.2000	Mladá fronta DNES ~ str. 09 ~ Názory	
		KAREL STEIGERWALD	
Tajemství kontra svoboda	?
	3.3.2000	Mladá fronta DNES ~ str. 08 ~ Názory	
		KAREL STEIGERWALD	
Nápadná chudost poznání	?
	2.3.2000	Mladá fronta DNES ~ str. 08 ~ Názory	
		KAREL STEIGERWALD	
Svoboda: tři hlavy sysla	?
	29.2.2000	Mladá fronta DNES ~ str. 09 ~ Názory	
		KAREL STEIGERWALD	
Vnitřky duté, vůkol splněno!	?
	28.2.2000	Mladá fronta DNES ~ str. 08 ~ Názory	
		Karel Steigerwald	
Ne kat, nýbrž šašek	?
	25.2.2000	Mladá fronta DNES ~ str. 08 ~ Názory	
		KAREL STEIGERWALD	
Od Hradu dále, dále	?
	24.2.2000	Mladá fronta DNES ~ str. 10 ~ Názory	
		KAREL STEIGERWALD	
Copy v kalamáři	?
	24.2.2000	Mladá fronta DNES ~ str. 10 ~ Názory	
		KAREL STEIGERWALD	
Bota a brk	?
	22.2.2000	Mladá fronta DNES ~ str. 08 ~ Názory	
		KAREL STEIGERWALD	
Šup sem, šup tam	?
	21.2.2000	Mladá fronta DNES ~ str. 08 ~ Názory	
		KAREL STEIGERWALD	
Pro izolaci a proti izolaci	?
	17.2.2000	Mladá fronta DNES ~ str. 08 ~ Názory	
		KAREL STEIGERWALD	
Spis jde tam a sem	?
	16.2.2000	Mladá fronta DNES ~ str. 08 ~ Názory	
		KAREL STEIGERWALD	
Myšlenka pořádku	?
	14.2.2000	Mladá fronta DNES ~ str. 08 ~ Názory	
		KAREL STEIGERWALD	
Chce objímat paty stromů?	?
	9.2.2000	Mladá fronta DNES ~ str. 08 ~ Názory	
		KAREL STEIGERWALD	
Bůh nebydlí v supermarketu, nýbrž výš	?
	8.2.2000	Mladá fronta DNES ~ str. 08 ~ Názory	
		KAREL STEIGERWALD	
Proč tu Haider asi je?	?
	7.2.2000	Mladá fronta DNES ~ str. 08 ~ Názory	
		KAREL STEIGERWALD	
Hrr na něj!	?
	4.2.2000	Mladá fronta DNES ~ str. 08 ~ Názory	
		KAREL STEIGERWALD	
Právo lítat na Čertovy kameny	?
	29.1.2000	Mladá fronta DNES ~ str. 09 ~ Názory	
		KAREL STEIGERWALD	
Dny mezi ničemy	?
	28.1.2000	Mladá fronta DNES ~ str. 08 ~ Názory	
		KAREL STEIGERWALD	
Nemehlo?	?
	28.1.2000	Mladá fronta DNES ~ str. 08 ~ Názory	
		KAREL STEIGERWALD	
Zavřou Baštu?	?
	26.1.2000	Mladá fronta DNES ~ str. 08 ~ Názory	
		KAREL STEIGERWALD	
Tata a syn - běžte k soudu	?
	24.1.2000	Mladá fronta DNES ~ str. 08 ~ Názory	
		KAREL STEIGERWALD	
Oligarchy na matrace!	?
	22.1.2000	Mladá fronta DNES ~ str. 09 ~ Názory	
		MARTIN KOMÁREK, KAREL STEIGERWALD	
Dva nóbl páni	?
	21.1.2000	Mladá fronta DNES ~ str. 08 ~ Názory	
		KAREL STEIGERWALD	
Děkujeme, vyhrajeme (aneb o nadávkách)	?
	20.1.2000	Mladá fronta DNES ~ str. 08 ~ Názory	
		KAREL STEIGERWALD	
Je k ničemu	?
	19.1.2000	Mladá fronta DNES ~ str. 09 ~ Názory	
		KAREL STEIGERWALD	
Soudce v plamenech	?
	19.1.2000	Mladá fronta DNES ~ str. 09 ~ Názory	
		KAREL STEIGERWALD	
Irák? Inu, pohádka mládí	?
	18.1.2000	Mladá fronta DNES ~ str. 08 ~ Názory	
		KAREL STEIGERWALD	
Ústa mu nosila neštěstí	?
	15.1.2000	Mladá fronta DNES ~ str. 06 ~ Názory	
		KAREL STEIGERWALD	
Tři poslední truchlivé komedie	?
	14.1.2000	Mladá fronta DNES ~ str. 09 ~ Názory	
		KAREL STEIGERWALD	
Cit pro spravedlnost ochabuje	?
	13.1.2000	Mladá fronta DNES ~ str. 06 ~ Názory	
		KAREL STEIGERWALD	
Buďte psem, nikdy vězněm	?
	12.1.2000	Mladá fronta DNES ~ str. 06 ~ Názory	
		KAREL STEIGERWALD	
Vždyť komunismus je nevinný	?
	10.1.2000	Mladá fronta DNES ~ str. 06 ~ Názory	
		KAREL STEIGERWALD	
Vzdej to, Jane Kavane!	?
	7.1.2000	Mladá fronta DNES ~ str. 06 ~ Názory	
		KAREL STEIGERWALD	
Úryvky z dějin hlouposti	?
	6.1.2000	Mladá fronta DNES ~ str. 06 ~ Názory	
		KAREL STEIGERWALD	
Zatkni ho, Toníčku, když jsi prezident	?
	5.1.2000	Mladá fronta DNES ~ str. 06 ~ Názory	
		KAREL STEIGERWALD	
Černý mír	?
	4.1.2000	Mladá fronta DNES ~ str. 06 ~ Názory	
		KAREL STEIGERWALD	
 Plné znění zpráv
Lehnout si za mír
27.12.2001    Mladá fronta DNES    str. 06    Názory
    KAREL STEIGERWALD        
Komentář

V čase Vánoc, adventu a tak podobně vnímáme násilí, utrpení či bolest těch druhých o stupeň silněji. Na fotografii, která nás dostihla právě před Vánocemi, vidíme skupinu mírových aktivistů ležících na zemi v palestinském Ramalláhu před izraelským obrněným transportérem. Míroví aktivisté vytvářejí na vozovce neproniknutelnou hradbu z těl - však ji také transportér svými pásy nepřekonal. Zastavil se. Sám mír jej zarazil. Míroví aktivisté proto přicestovali ze zahraničí. Z Evropy. Jsou to Evropané. Než k nám fotografie dorazila, vrátili se zas domů - své v Palestině řekli, lehli si, vstali, odletěli zpět. Tolik jejich příspěvek k míru a proti násilí. Fotografie jejich akce mohla splynout s miliony jiných fotografií, jak je svět neustále chrlí. Z nějakých nejspíš tajemných důvodů nesplynula. Ležet před tankem má tři přednosti: je to výtvarně zajímavé, je to dramatické a je to bezpečné. Je jisté, že izraelský tank se včas zastaví a Evropany nepřejede. Lehnout si před Hamas či Džihád je obtížnější. Nedá se to vyfotografovat a není také jisté, co Hamas či Džihád udělá. A dokonce - kde to je? Zkušenost říká, že Hamas se jen tak nezastaví - natož před hrstkou aktivistů. Lovme v paměti: proti válce ve Vietnamu demonstrovaly statisíce mírotvorců - před Američany. Před strýčkem Ho nikdo. Pochopitelně. Rudí Vietnamci nebyli nikdy tak úzkoprsí jako Američané. Kolik jich demonstrovalo v Moskvě? Ani do Pol Potovy Kambodže míroví aktivisté nejezdili. Věděli proč. Učinit z nich mrtvé nebyl pro Rudé Khmery žádný problém. A v krvavých afrických režimech - leží tam na zemi evropští míroví aktivisté? Ne, lehají si před měnový fond, Světovou banku a prodejny amerických karbanátků. Přáli by si, abychom jejich metaforu četli takto: Stateční a neochvějní lidé v boji za mír leží na zemi před nebezpečím. Takovou fotografii za námi vyslali k Vánocům. Čtěme tu metaforu jinak: Mladí lidé leží za mír tam, kde je nic neohrozí. Jsou pro nás dobrým znamením. Kde oni leží a bojují, je všem lidem bezpečněji. Máme je i my v ulicích. Buďme rádi. Signalizují: nebezpečný lidem je ten, na koho neútočíme. Tam, kde nebouříme, je opravdu zle. Dobré vánoční poučení: Chcete-li si lehnout za mír, rozhodně raději před tank Izraelců než před Hamas Arabů. Tak se dělá mír.

Vraždy v klidu
20.12.2001    Mladá fronta DNES    str. 06    Názory
    KAREL STEIGERWALD        
Štrougalův proces byl odročen na příští rok. Mezitím byli Lenárt a Jakeš obviněni z vlastizrady. Další procesy s menšími komunisty jsou v chodu. Můžeme se tvářit vážně - toto jsou konečně procesy s naší minulostí. Museli bychom však být slepí a hluší. Jakeš s Lenártem chtěli založit neústavní dělnicko-rolnickou vládu, která by šla s Rusy. To je jejich vlastizrada. Copak všechny předešlé a následující komunistické vlády, které všechny šly s Rusy, ústavní byly? Jestli ano, tak snad podle ústavy, kterou si komunisté sami nadiktovali. Podle předkomunistické ústavy ne. Podle komunistické ústavy byl Sovětský svaz náš nejvyšší pán a spojenec a Lenárt s Jakešem tuto ústavu naplňovali - jakápak tedy velezrada? Ovšem velezrádná byla už ta komunistická ústava. Ví to soud? On bude podle ní soudit? Proti Štrougalovi svědčí jakýsi papír - nepodepsaný - na téma "ponechat tři vraždy v klidu". Ostatní politické vraždy - byly jich stovky - se snad vyšetřovaly? Dodržoval snad stát, v němž byl Štrougal ministrem i předsedou vlády a členem politbyra, nějaké zákony? Neříkal snad, že spravedlnost je třídní? Není vrchní a ústřední vinou komunistických bonzů právě to, že jimi byli? Že se zmocnili moci, že ji nedemokratickým způsobem drželi a že s ní nakládali protiústavně? Ale podle které ústavy? No přece podle té předkomunistické, kterou nejprve porušili, pak zrušili a nahradili vlastním diktátem. Komunisté jsou souzeni za prohřešky, které spáchali (či dokonce i nespáchali) proti svým vlastním zákonům a pravidlům. Za to ať si je soudí jejich vlastní, komunističtí lidé. Před demokratickým soudem by měli stát za to, co provedli těm ostatním - nekomunistům. Těm vzali svobodu, demokracii, majetek a často i život. To vše organizovaně, tajným způsobem a jako spiklenci se zahraniční sovětskou mocí. Říkali sami: Diktatura proletariátu, třídní boj, třídní justice. To musí svobodná demokratická společnost uznat za hlavní zločin, který běžel čtyřicet let. Pokud to neudělá, povzbudí další zájemce o nějakou příští antidemokratickou revoluci - zkuste to i vy, protože tato země svrhávání svobody netrestá. Hitler nikdy žádný pokyn k vyhlazení Židů nepodepsal: náš soud by jej tedy zprostil viny. Štrougal, Jakeš, Lenárt mohou dopadnout podobně - obvinění, kterým čelí, jsou marginální a možná i nepodložená. Procesy můžeme číst i takto: my si žádné skutečné porozumění té kruté mizející době nepřejeme. Také si nepřejeme přiřadit k ní nějakou spravedlnost. Minulost redukujeme na otázku: Podepsal Štrougal jeden papír, či nepodepsal?

Krámek s lidskostí
19.12.2001    Mladá fronta DNES    str. 06    Názory
    KAREL STEIGERWALD        
Glosa

Co vám slibuje můj protivník, to vám slíbím taky. To byl základní volební slogan Jaroslava Haška. Jeho hlavním slibem v předvolebním boji 1911 bylo kapesní akvárium. Místopředseda ČSSD Škromach Haškovy politické materiály četl. Slibuje léky pro seniory zdarma. Chudý, bohatý, hlava nehlava. Je to snadné, léky se rozdají, peníze se vyberou z daní. Škromach také mohl slíbit vdovcům opékač topinek, děckám pět kilo mandarinek a všem třeba i to Haškovo akvárium. Postup i smysl je stejný jako u léků: vláda slíbené rozdá, peníze na to vybere. Obdarovat ovšem nesmí ty, kteří to potřebují, těch je málo, nýbrž ty, kterých je do voleb dost. A dar sám musí vypadat jako zboží z krámu s lidskostí. Zdraví, láska, děti, to jsou do politiky nejlepší položky. Rum nerozdávejte. Slibujte něco matkám, stařenkám, rozzářeným dětským očkám. Dobrý politik je obchodník se sny. Jeho úkolem je být zvolen. Tu je akvárium, tu léky, dej hlas. Účet se jmenuje veřejné finance. Sen musí být tak pěkný, aby se zapomnělo, kdo to zaplatí, ale aby se vědělo, kdo nám všem slíbil akvárium. To každý politik dobře ví. Slibům neklade žádné zbytečné meze.

Drápy spravedlnosti
18.12.2001    Mladá fronta DNES    str. 06    Názory
    KAREL STEIGERWALD        
Glosy

Václav Klaus přijal ředitele Železného. Ten má známé potíže. Je nepřehlédnutelné, že Klaus tím demonstroval obavy z přehmatů a kampaní, které se kolem Železného rojí. Existuje i opačná interpretace. Klaus vyvíjí nátlak, chtěl by prý Železnému zajistit beztrestnost. Prezident Havel se veřejně zastal uzbeckého Solicha, kterého zadržela policie na žádost Interpolu. Tu sympatii Solichovi vyjádřil dřív, než soud rozhodl o Solichově vydání či nevydání. Je nepřehlédnutelné, že tím demonstroval nedůvěru k příštímu soudnímu rozhodnutí a obavy, že by soud mohl nevinného Solicha vydat do Uzbekistánu. Vyslal tak soudu silný prezidentský signál. Aniž lze srovnávat Solicha a Železného, případy mají jedno společné: vysocí (ba nejvyšší) ústavní činitelé nemají dost důvěry ve spravedlivý průběh a výsledek soudních projednávání. Z toho bychom zas měli mít obavy my dole. Buďto oba ústavní činitelé přehánějí a svými kroky soudnictví neblaze znevažují, nebo jsou jejich obavy na místě. Pak nám, kteří nemáme nahoře známé a padli jsme do drápů spravedlnosti, budiž země lehká.

Rudý lunapark
17.12.2001    Mladá fronta DNES    str. 06    Názory
    KAREL STEIGERWALD        
Glosa

Druhý program ČT přinese v příštím roce zajímavý dokumentární pořad - Hitlerovy děti. To je dobře. Ještě lepší by však bylo, kdybychom konečně mohli vidět podobné dokumenty i o nás a našich dějinách. Například: Gottwaldovi vnuci. Stalinovi strýcové. Husákovi sirotci. Rádi studujeme a zkoumáme - ostrovy vzdálené. Co máme za krkem, před očima, v nejbližší minulosti, s tím ať nás nikdo neotravuje. V Praze na Příkopech vzniká Muzeum komunismu. Za soukromé peníze, rukou a hlavou amerického restauratéra - jako atrakce pro cizí turisty. Zaplať za to všichni bozi, alespoň že ten komunismus nebude strašit nás, domácí. Turisté ať se pobaví! Tu na ně vyskočí Lenin, tu zas nějaký zakrvácený čekista. Tak se nám to líbí - komunismus jako zábavní lunapark. Ostatně si to tak dnes už představujeme: klaunské kejkle popletených tajemníků s dlouhými nosy a rolničkami, kteří pro pobavení publika proskakují hořícími kruhy té jejich ideologie. Šašek strejc Novotný: Soudruzi, nebojte se, maso bude. Hity harmonikáře Zápotondy. Legrační kůl v plotě, strejc Jakeš s bojlery v drůbežárně. Proti nim vtipná vystoupení lidových vypravěčů na téma "Jak jsme prochlastali normalizaci". Komunismus jako rudý lunapark? Proč ne. Na vážná témata tu máme děti Hitlera. Na nich si můžeme v klidu vybrousit pohled na minulost.

Ďábel v pražské kleci
14.12.2001    Mladá fronta DNES    str. 06    Názory
    KAREL STEIGERWALD        
Miloš Zeman patrně došlápl na poslední schod ostudy. Kdyby zvedl hlavu - výš už není nic. Ale možná naše fantazie nedokáže nápady předsedy vlády sledovat. Čím vynikl? Pochlubil se v USA - atentátník Atta byl v Praze, jednal s iráckým konzulem-agentem a chystal atentát i u nás! Na Svobodnou Evropu. Tak jsme dobří, že toto víme. Později couvl - šlo jen o možnost, řekl. O stopu. Tajné služby České republiky to nepotvrdily. A pointa je ještě horší: Atta s nikým v Praze nejednal a ten, kdo jednal, byl zcela jiný Atta z jiné země. Rádio Jerevan na výšinách české mezinárodní politiky. Chlubilové dementují: ten chlapík, co nám vyprávěl o atentátníkovi a vypadal jako ministr vnitra Gross, byl ve skutečnosti jen nějaký chlubivý chlapec. A ten holedbající se pán v USA - čert ví, co to bylo za bracha. Ale žerty stranou - jde o zatraceně vážnou věc. Z rukou těch lidí padala na mrakodrapy smrt. Ani to nepřivedlo naše předáky k vážnosti. S bystrostí a šarmem mezinárodního manažera Vocilky balamutili nás i svět. Jaké asi informace se pohybují mezi vládou a tajnými službami? Drby? Jak s nimi nakládá vláda? Jaký rozmysl má její předseda? Jakou má vážnost pan ministr vnitra? Pane Bushi, zde v kapse mám schovaného Ládina. Avšak není to, pardon, kapsa a není to opravdický Ládin. Chacha. Takto vtipkovat? Co kdyby šlo do tuhého? Jenže ono do tuhého šlo! Co - krom války - může být vážnější než mezinárodní terorismus? Ani zborcené mrakodrapy naše tlachaly nepolekají. Mečiar svého času říkával: Přivezl jsem z Ukrajiny sto tisíc pracovních míst. Přivezl jsem z Německa sto miliard marek. Smávali jsme se tomu. Mečiar je zábavný horský politik, u nás by se to stát nemohlo. No, mohlo. A poletí Zemanova fantazie ještě výš? Máme pro něj tip - vyprávět papežovi: Viděl jsem ďábla. Mám ho v Praze v kleci a krmím ho tuřínem.

Český Norimberk
12.12.2001    Mladá fronta DNES    str. 06    Názory
    KAREL STEIGERWALD        
Soud s Obzinou a spol. byl odročen na únor. Probíhá jako vždy podobné případy: Neznám, nepamatuji se. Místopředseda vlády Čalfa: Asanace? Neznám! Stárek (StB): Za americké peníze štvali. Bahník (StB): Byl to závazek helsinské konference. Starý (vnitro): Jen jsem zaslechl, že jim nabídnou vystěhování. Vykypěl (kontrarozvědka): Brutalita StB? To jsem neslyšel. Obzina: Byla to humanitní akce, umožnili jsme vystěhování lidem. Mohl by také říci: Dobrotivý vůdce dal Židům Terezín! Spravedlnost leze zdola nahoru. Nejprve stáli u soudu drobní komunističtí ničemové. Všimněme si, jak ten hrubý výraz zní divně, nevhodně. A přitom - co jiného ti střelci z hranic či estébáčtí vyslýchači byli? Shovívavé soudy pro ně mívají pár měsíců s podmínkou. Postoupili jsme vzhůru. Před soudem je ministr vnitra s některými vrchními estébáky. Za chvíli tam stane také předseda komunistické vlády. Všichni mají nějaké obvinění. Z hlediska dějin marginální. Někoho bili, bití organizovali, porušili nějaký předpis či zákon, vyhrožovali smrtí, zastřelili člověka, ututlali vraždu. To jsou násilné zločiny - jaksi běžného typu. Mohou se někdy přihodit i ve svobodné zemi. Policie sklouzne, politik zneužije, kdosi zavraždí. Zvláštnost komunistického režimu netkvěla v těchto detailních zločinech, za něž jsou nyní lidé souzeni, nýbrž v hloubce a promyšlenosti celého ideologického systému násilí na obyvatelstvu a ve zničení svobody. Potřebujeme jiný proces. Velký. Říkejme mu třeba - český Norimberk. Měl by změřit a osvětlit celých čtyřicet let panování komunistické ideologie a Rusů v naší zemi. Měl by popsat charakter zločinů všech komunistických hodnostářů, členů politbyr atp. Nacismus také potřeboval své právní posouzení - v celku, ne jen v detailu. Proč to bylo hnutí nelidské. Co k tomu řekla spravedlnost. Toto je nutné mít úhrnně posouzeno. Ale my se takového procesu nedočkáme. Důvod? Najdeme ho v aforismu - jedni ten režim dělali, druzí se ho báli a ti třetí jej nepřežili. Göring říkal: Vítězové soudí poražené. Komunismus nemá vítězů. Chcípl sám sebou. Soudit budou až ti, kdo v něm nežili.

Hrr do dalších válek
11.12.2001    Mladá fronta DNES    str. 06    Názory
    KAREL STEIGERWALD        
Uplynuly tři měsíce od teroristického útoku na USA. Výročí je to nezvyklé - tři měsíce není žádný čas. Co před třemi měsíci mělo být "historickým mezníkem", který rozděluje svět na období před a poté, stává se všední, byť krutou historií. Možná, že se dožijeme útoků ještě krutějších, které zářijový "mezník" zatlačí do pozadí. I válka v Afghánistánu, která před třemi měsíci měla být "desetiletým krvavým konfliktem" a "nedomyšleným americkým dobrodružstvím", končí. Bez velkého krveprolití, bez humanitární katastrofy, ale také bez hlav populárních teroristů. Esa džihádu se nedají chytit lehce, většina včas přeskákala z Afghánistánu do dalších spřátelených států. Kam odskákala většina nacistů? Do Norimberku k soudu? Do podzemí? Ne - do států, jejichž vlády jí otevřely náruč a chránily ji. Talibanci postupují stejně. Po afghánské válce zůstane jediný výsledek: žádná příští afghánská vláda už nebude teroristy podporovat. Ale právě o to v afghánském tažení šlo - zničit vládu, která terorismus produkuje, vychvaluje a podporuje. Honit teroristy mohou speciální komanda policie, ale teroristické státy může zničit jen armáda. Vzhůru tedy do dalších válek. Zemí, jejichž vlády mezinárodní terorismus okatě či skrytě podporují a organizují, je dost. Občanů, pastevců, sedláků a učitelů, kteří terorismus milují, bude asi podstatně méně. Fanatismus nacistů, japonských živých torpéd: skončily tyto režimy, a jako když utne, kam se poděl fanatismus? My, kteří jsme žili v komunismu, víme dobře, jak to je: navenek "jednota", "jásající davy" a "celonárodní souhlas", pod povrchem nenávist k vládě, znechucení bídnými poměry, strach z represí. Vlád, které se za takové rozjásané škrabošky skrývají, je dost. Záběry nadšených Palestinců či Pákistánců by nás neměly mýlit. Lid nepředstavují. Afghánské tažení ukázalo, že je možné vést vojenský útok na vládu, v poměrně krátké době ji zničit, a nezničit národ - jehož "jednota" s Talibanem byla, jak vidno, stejná kulisa jako naše První máje! Po Afghánském úspěchu to vše vypadá snadně: zlikvidovat ostatní teroristické režimy nemůže být problém. Selektivně vraždící moderní technologie mohou, jak jsme se přesvědčili, smrtelně zasáhnout zločinné panstvo a nevinným otrokům ublížit co nejméně. A přinést jim osvobození od vládců - zločinců. Jako by za druhé světové války spojenecké bombardování Německa nezasahovalo masy civilistů, nýbrž vybraně - nacistickou věrchušku. Vstupujeme do světa sci-fi: bomba sama vyslídí teroristu i s kamarády vládci - a prásk! Žádné prásk však už nebude. Co se říkalo před třemi měsíci, říká se zas. Shoda, vyvolaná fotogenickým atentátem v New Yorku, je pryč. Demokratické státy spouštějí známé písničky: Proč Irák, Kde je důkaz, Šílené dobrodružství, Krev nevinných, Americký četník, Arafatova mírová Nobelovka, Jednání u kulatého stolu, Ruce pryč od Somálska. Odvážnější napíšou: Právo národů na "vlastní cestu" - třebas i teroru. Toto v záři zborcených mrakodrapů nebylo snadné říkat. Co nás opět sjednotí? Antrax neměl úspěch, nedá se fotografovat. Možná, že jen jaderná exploze nad velkoměstem by demokratickou civilizaci vrátila k racionální shodě - teroristické vlády je třeba ničit a vracet terorismus do sféry individuálního kutění šílených jednotlivců, jichž se lidstvo asi nikdy nezbaví. Zatímco jednotlivci - atentátníci jsou všem odporní, státy, které se chovají stejně, jsou jaksi svaté. Byly doby, kdy se dokonce říkalo pan Hitler, strýček Joe z Moskvy, pan předseda vlády Idi Amin, lidožrout. Tomu teroristé rozumí. Neuchrání je jejich "vlády", nýbrž jejich bezděční evropští spřízněnci. Už brzy zas uslyšíme varování: Ruce pryč od svobodné země irácké a jejího lidu! A to zabere.

Nic si nepamatuj!
11.12.2001    Mladá fronta DNES    str. 06    Názory
    KAREL STEIGERWALD        
Glosy

Jednomu z kandidátů do voleb za ODS, jméno pro bezvýznamnost zamlčme, dělali kolegové potíže. Byl v KSČ, nebo ne? Problémový muž odpověděl zajímavě: "Já si už nepamatuji, jestli jsem ve straně byl, nebo nebyl." Na rozdíl od jména onoho politika je jeho odpověď zaznamenáníhodná. Být v KSČ, nebo nebýt - hamletovská otázka celého čtyřicetiletí. Pro někoho kariéra, ohnutý hřbet, ponížení, pro jiného přirozený krok v revolučním šílenství, pro třetího ochrana potomků, pro všechny druhy lidí však důležité rozhodnutí s důsledky - až podnes. Podepsat přihlášku do KSČ, to byla rána, až se třásl dům. Někdo šel hrdě, s pýchou, jiný se strachem, ponížený, s výčitkami. Člověka, který už zapomněl, abys pohledal. Co to musí být za cynismus - nepamatovat si? Co asi dokáže v dnešní politice člověk, který zapomněl, zda byl v KSČ? Co zapomene dnes? Ale náš oblastní případ si jistě všechno dobře pamatuje. Jen ho napadlo: Zapomeň! - a je po problému. Omyl, problém má větší.

Krajina svobodných pivovarů
8.12.2001    Mladá fronta DNES    str. 06    Názory
    KAREL STEIGERWALD        
Václav Klaus vystoupil proti plíživé a nejasné unifikaci kontinentu, proti centralizaci a proti nadvládě federalistických byrokratů v Bruselu. To rozlítilo ty naše politické kruhy, které rády hovoří o "občanské společnosti". Tu ovšem popisují velmi podobnými slovy jako Klaus. Totiž jako občanskou krajinu, hustě zalidněnou všelijakými iniciativami a aktivitami, které čelí plíživé a nejasné unifikaci a "byrokratické" nadvládě centra. Jako krajinu plnou místních svérázů a originalit, neziskových a svobodných pivovarů a místních zvláštností, které žádné vládnoucí centrum a žádná centralistická norma nevyhubí. Tak proč vlastně tolik křiku, když Klaus chce po budoucnosti EU totéž? Křik asi není pro to, co Klaus říká, nýbrž proto, že je to Klaus. Leda že by byvší zastánci občanské společnosti chtěli dnes společnost centralizovanou, plíživě unifikovanou, ovládanou vzdálenými byrokraty.

Pomlouvejte, můžete
7.12.2001    Mladá fronta DNES    str. 06    Názory
    KAREL STEIGERWALD        
Komentář

České soudnictví patrně dostoupilo vrcholu v oboru kuriózních rozsudků. Jistý Zeman řekl, že Brezina je úplatný novinář. Dotyčný Brezina se bránil u soudu. Soud vidí věc takto: Zeman měl tu špatnou informaci od ředitele Černého, takže je nevinný. Dneškem počínaje, je na pováženou v kavárně přisednout si k soudci. (Tato věta je buďto trestná, nebo jen humorná nadsázka. Co by si soud vybral?) Brezina při prohrál a zaplatí náklady, protože Zeman nemluvil pravdu. Měl právě tu špatnou informaci. S touto podivnou větou se musíme všichni nějak vyrovnat. Psát, že se soud zbláznil, bylo by velmi neprozíravé. Napišme zdvořileji: soud přehlédl, že pomluva je právě ta špatná informace. Protože Zeman nemluvil pravdu, nemusí se také omlouvat. Větší zupáctví abys pohledal. (Je slovo zupáctví žalovatelné, či je to jen humorná nadsázka? Uvidíme.) Zeman vyhrál, protože mu pomluvu o Brezinovi řekl Černý. Černý tu pomluvu myslel jaksi z voleje, bez rozmyslu, nevědomky, pak se omluvil. Zeman ne. Soud přehlédl, že právě takhle pomluva vzniká. Že někdo něco přeslechne, špatně pochopí, plácne do větru. Od včerejška se to smí. Soudce otevřel pomluvám vrata. Každá pořádná pomluva je založena na nejasnosti a omylu. Jen její poselství je jasné: pomluvený je darebák. Včera dal soud návod, jak na to: mějte pomluvu z neověřeného zdroje - jste nevinný. Žerty stranou. Jeden soudní rozsudek žádné jaro nedělá, ale společnost, která takový rozsudek bez hlesu spolkne, je ohrožena snětí právnické ledabylosti. Spravedlnost už není nic víc než pouhá hříčka právních kouzel. Brezinovi je čerta starého po tom, odkud Zeman svou pomluvu má. Chce od soudu ochranu před hanbou, ale dozví se, že Zemana jen špatně informovali. Že informace je špatná, ví od začátku. Proto právě žaluje. Za komunistů byly soudy význačnými producenty absurdních názorů. Například: pomlouvat republiku lze i pravdou - šup trest! Včerejší soud se této tradice symetricky drží: Zeman nemluvil pravdu, proto nepomlouval.

Železný Rozehnal
6.12.2001    Mladá fronta DNES    str. 06    Názory
    KAREL STEIGERWALD        
Dají vás do vazby, abyste neovlivňoval svědky. Ty svědky však ani za čtyři týdny poté nevyslechnou. Ale dokud nebudou svědci vyslechnuti, nepropustí vás. Najdou u vás platební kartu vašeho známého. Obviní vás z její krádeže. Majitele karty se ovšem nezeptají, jestli ji u vás zapomněl, ztratil, jestli ví, že ji máte, či jestli mu ji skutečně někdo ukradl. Zeptat se půjdou až za týden, co vás obvinili. Takové historky každý musí pociťovat jako něco velmi nespravedlivého a zaujatého, jako křivdu. Měsíc svědky nevyslýchají, ač mohou, aby vás mohli držet v base. Majitele karty se nezeptají, ač také mohou, aby vás mohli obvinit. Jsou to hnusné finty oslepené spravedlnosti. Každého pobouří. Pokud ovšem nejde o Rozehnala, Železného a podobné. Všichni jsou už dávno srozuměni, že ti dva provedli, z čeho je viní. Rozsudek je už jen jaksi malicherná okolnost, která jednou jistě nastane. Nějaké úzkostlivé ohledy na průběh vyšetřování nejsou na místě - kdo by se na ně ptal, dočká se přísné výtky: Vy se zastáváte těch darebáků? Ne, práva se zastáváme! Ale, hoši, k čemu právo, když už předem se všechno ví? Kdo by se divil, proč stále ještě nejsme právní stát, má zde odpověď: Pro toto! Nebo přesněji: Také pro toto!

Debaty v provincii
5.12.2001    Mladá fronta DNES    str. 06    Názory
    KAREL STEIGERWALD        
Už jsme se dočetli, že je potřeba omezit občanské svobody, protože svět se stal příliš složitým na to, aby mu občané sami rozuměli. Svobodou by si asi mohli ublížit. Také jsme se dočetli, že svobodu je třeba omezit proto, že nás ohrožují islámští teroristé. Tváří v tvář těmto bezcitným netvorům musí naše svoboda ustoupit - nahradí ji přísný obranný pořádek! O škodlivosti a nebezpečí občanské svobody se debatuje každou chvíli - jako bychom přemírou svobod v té naší zemičce, která si na svobodu teprve pomalu a krok za krokem zvyká, přetékali. Občanské svobody máme ve skutečnosti málo a obtížně se učíme s ní "zacházet". Totéž platí o našem státu - který má chuť lidi spíš poručníkovat než jim sloužit -, a přesto nejsme zavalováni úvahami o obtížích cesty ke svobodě, nýbrž úvahami o škodlivosti "absolutní svobody". Jako bychom nějakou měli! Dočetli jsme se také o "prokletí tolerance". Bojují za ni prý hlavně lidé, kteří mají špatnou osobní morálku. Také bývalí komunisté. Anarchisté. Novinářští snobové a levičácká garnitura politiků Západu. A přitom je tolerance jen nálepkou pro bezvěrectví a mindráky. Sebevědomá kultura se tolerancí neohání. Hlavní argument proti toleranci zní: Tolerovat koho? Všechno? Kdo to určí? A důsledky tolerance? Z trůnu sesadila Boha a dala tam beztvaré monstrum. Tolerance přináší stud, že jsme se narodili, a sebemrskačství, že nehladovíme. S tolerancí máme stejné potíže jako se svobodou. Nejsme na ni příliš nastaveni. Raději máme věci stejné než různé. Cizí svět známe málo, připadá nám podivný a špatný. Vladimír Jiránek před lety nakreslil geniální obrázek - bambula v rádiovce a gumovkách se šklebí: Nestyďte se vypadat česky, cizinci jsou směšní! I ten talentovaný Švanda dudák se raději vrátil domů. Tolerance pro nás znamená především "tolerovat to špatné". Dobré přece "tolerovat" nemusíme, to máme, to je samozřejmé. "Tolerovat něco cizího" zavání proto nemorálností. Zamítat svobodu a toleranci lze dobře pomocí příkladů, které se nikdy nenaskytnou, ale jsou hrůzostrašné. Je to osvědčená učitelská praxe: "Kdyby spolužák skočil z okna, také bys skočil?" Žáci na rozdíl od učitelů bez dalšího vysvětlování chápou, že ta věta je hloupost, protože z oken takřka neskáčou. Bojovníci proti svobodě podobně namítnou: Absolutní svoboda? To budeme jezdit na červenou? Námitka zní dospělým věrohodně, třebaže semafor nemá se svobodou občanů vůbec nic společného. Hned si pomyslí, že je třeba svobodu regulovat jako automobilový provoz. Obdobný smysl má zlověstná otázka: Koho že to budeme tolerovat, když budeme tolerantní? Nacismus? Stalina? Když se takto zeptáte, hned je patrné, že i tolerance má své meze a musí se přibrzdit. Přitom většina občanů nikdy nepotká ani Stalina, ani Hitlera, nýbrž stovky hnusných spoluobčanů a podivínských cizinců, jejichž životní styl nejen nesnáší, ale také potřebuje zadupat pod zem. Kdo horuje proti "absolutní" svobodě, nemá žádnou, kdo se obává "bezbřehé" tolerance, neví, co to tolerance je. Přívlastek je dobrá věc - dokáže diskvalifikovat podmět. Rádi se cítíme ve středu nejen Evropy, ale všeho světového dění. Přiznejme si čas od času, že můžeme být také provincií plnou provinčních obav a strašidelných představ. Představovat si občanskou svobodu jako hejno automobilů svištících na červenou a tolerantního člověka jako vychvalovače Stalina či Hitlera může právě jen člověk s provinčním rozhledem. A ten máme pěkně ostrozraký. Píšeme: Už i Američané omezují svobodu kvůli islámským atentátníkům! Myslíme tím, že bychom se do toho měli pustit my. Nevíme asi, že naše svoboda má jen tenkou blanku. Snadno splaskne jako píchlý balonek.

Ryby se smějí
4.12.2001    Mladá fronta DNES    str. 06    Názory
    KAREL STEIGERWALD        
Komentář

Měli to trýznění pěkně rozvrstvené. Většině občanů nedovolovali opustit zemi. Menšinu naopak vystěhovávali násilím. Někoho nevpustili do země - odejel a nesměl se vrátit. Jiným naopak za to, že se nevrátili, ukradli majetek a ještě jim k tomu přidali mnoho let vězení. Bylo to novodobé otroctví. Jeden z vrchních organizátorů toho otroctví, bývalý ministr vnitra Obzina, stanul před soudem. Nikoliv za to všechno, nýbrž jen za jednu z akcí - za vyhánění do ciziny, jemuž cynicky říkali Asanace. Malým rybám, estébákům Dudkovi a Šimákovi, kteří tu Asanaci prováděli rukama, běží proces už delší čas. Ryby se procesu asi moc neobávají, na soud nejsou zvědavé, jednání se odročuje kvůli jejich neúčasti. Ze zkušeností můžeme odhadnout, že pokud se dočkají rozsudku, čeká je stejně jen krátká "podmínka". Jejich oběti to může poučit o spravedlnosti světské. "Ať je předvedou v poutech jako tehdy oni nás," žádají marně soud. Podle obžaloby Dudek a Šimák například škrtili, bili do břicha, kopali, lili ledovou vodu, vyhrožovali únosem dcerky. Jeden z nich k soudu nepřišel už třikrát. Proč také - oba se cítí nevinní. Mají pravdu, otroctví bylo tenkrát v zákoně. Za nevinného se označil i Obzina. Dodržoval přísně socialistickou zákonnost. Násilné vystěhovávání lidí perfidně označil za pravý opak: akce měla lidem umožnit, aby mohli svobodně odejet. Obzina svými vytáčkami vystihuje podstatu problému: tou je právě "dodržování socialistické zákonnosti". Obzina měl tu zákonnost naopak nedodržovat. Dokonce se neměl celé té obludné mašinerie vůbec účastnit. Byl už dost dospělý, aby viděl, že je to všechno jen plky o zákonech maskované otroctví. Právě za to nastolování, dodržování a vymáhání socialistické zákonnosti by měl být (nejen on) obžalován. Co je jeho hlavní zločin? Že v tom režimu chtěl být ministrem vnitra. A že byl. Právníci si to nemyslí. Říkají: tehdy platné zákony. Nebo: právní kontinuita. Dnešní žalobce hledá v houštinách tehdejších gumových zákonů skuliny, do nichž by bylo možno umístit nějaký trestík. Tomu se ovšem malé i velké ryby jen smějí. Ať už jde o mučení, velezradu, vraždění, či jen nadávky a lití studené vody.

Čistotou oslepeni
3.12.2001    Mladá fronta DNES    str. 06    Názory
    KAREL STEIGERWALD        
Komentář

Čtyřkoalice má problém: stává se pravidlem, že sponzora, od něhož přijala dar, odměňuje veřejnou zakázkou - přirozeně tam, kde ovládá radnice. Už i ona... Začali se sliby, že všechno bude jinak, že normální je nelhat, že oni se špatných peněz nikdy nedotknou, že čest je u nich ceněna nejvíce. Naléhavost pěkných slibů rušilo jediné - že ani minulost čtyřkoaličních stran nebyla nejjasnější (dluhy ODA i KDU-ČSL) a že stranu bez minulosti (US) vedli předáci s minulostí. Je na čase, aby skupina mravopočestných ze Čtyřkoalice včas odskočila - minimálně až do vyjasnění souvislostí mezi sponzorskými dary a veřejnými zakázkami. Obvinit politického protivníka z finančních nečistot je největším potěšením každé strany. Zeman léta útočil na vládní pravicové strany - s hesly o spálené zemi a statisících tunelářů. Rozhořčená mravnost mu pomohla vzhůru. Ale dnes už je sám stejných obvinění cílem. Také Čtyřkoalice chtěla čistotou oslnit. Nynější potíže i jí propálí oči. Znamená to tedy, že okřídlený vztek - všechny strany se skládají z lumpů - platí? Je osudem demokracie ustavičné okrádání, podplácení, švindlování? Nikde žádný spravedlivý? Korupce je nejčastější havárií demokratického politika. Je proto správné, že se strany navzájem hlídají, kontrolují a obviňují. Udržují tak netvora úplatnosti na delším či kratším řetězu. Je ovšem špatné, když se tato hygienická služba stane hlavním, nebo dokonce jediným tématem politiky. Vymycování úplatků je činnost nikdy nekončící - ale není to vzorec na vládnutí. Kazatelé často slibují, kdo bude zavřen. Málokdy však řeknou, jak se příště bude vládnout. Čtyřkoalice má problém. Pyšnila se, že ji nepotká. Sledujme, jak si poradí. Zachová se jako předchůdci? Vytáčky či mlčení, než se bouře přežene? Oslepí ji ztracená čistota? Nabídne změnu?

Hádej, kdo přijde na večeři...
30.11.2001    Mladá fronta DNES    str. 06    Názory
    KAREL STEIGERWALD        
Čtyřkoalice bude pořádat sponzorské večeře. Spálila se kdysi ODS, dnes spálí se ona. Večeřet se sponzory je ušlechtilá věc. Kdo myslí na blaho země, rád na politickou věc přispěje. Na talíři lahůdka, oduševnělé obličeje v záři svěc, elita země laskavě hovoří o dobru. Pěkný obraz. Skutečnost je horší. Koho pozvat na večeři? Kdo přijde? A kdo se vyklube z toho, kdo přišel? Může politik večeřet se zadluženou firmou? V žádném případě! Copak by asi bankrotář od politika chtěl? Tedy s majitelem firmy prosperující? To je ještě nebezpečnější. Jaké darebáctví kryje takzvaná prosperita? To se to prosperuje, když se večeří s takovými pány! Copak asi kdo komu přihrál, že to teď spolu na večeři oslavují? Však ono to vyjde najevo! Poctivý člověk v dnešních poměrech krachuje, darebáci prosperují! A i kdyby, dnes prosperita, zítra dluhy. Po večeři firma v troskách, hanba padá na stranické hlavy! Možná se zahraniční firmou... No to už vůbec ne! Cizinci! Vysají zemi, odhodí, povečeří se zaprodaným politikusem. Koho tedy pozvat? Nikoho. V této zemi už neexistuje nikdo, s kým je možné na večeři jít. Natož brát od něj dar. Každý má něco na triku. A když se objeví někdo dosud nevinný, i ten je darebákem: večeřel s politiky, hotový gauner! Čistí jsou už jen ti politici sami - nejbezpečnější bude, když se na sponzorské večeře pozvou navzájem - sami mezi sebou. Ale ani to není pravda. Znáte snad nějakého politika, s nímž byste bez bázně a hany šli na večeři? S politiky na večeři by raději neměl chodit ani žádný politik, své cti dbalý! Jezte všichni doma.

Vrazi a starci
30.11.2001    Mladá fronta DNES    str. 06    Názory
    KAREL STEIGERWALD        
Vyšetřovatel StB Zavadilík dostal dvouletý trest s podmínkou na pět let za týrání odpůrců komunistického režimu. Ponechme soudu, zda jsou dva roky moc, či málo, či akorát. Povšimněme si té podmínky. Nechce soud ulehčit práci prezidentu republiky? Nikdo asi od rozsudků nad stařičkými estébáky nečeká, že půjdou sedět - čeká se trest pociťovaný jako spravedlivý. Za týrání vězňů - podmínka? To bude málokdo vnímat jako spravedlnost, spíš jako kulišáctví. Humanitně odsoudit a neodsoudit. Ano. Ale humanitní ohledy - stáří, nemoc a časová odlehlost zločinu - buďtež přeci v pravomoci prezidenta. Ten udílí provinivším se starcům milost. A je na něm, aby se rozhodl, proč tomu ano, tomu ne. Takto soud vypadá, jako že právo milosti vzal sám do svých rukou. Ale možná, že to soud tak nemyslí - většina trestů pro mučitele StB zní: s podmínkou. Přesto však bez pomstychtivosti řekněme - alespoň něco. Za týrání... Ale dočkáme se soudů za zatýkání, věznění a popravování - třebas bez týrání? Ty popravy - obyčejné vraždy, oběti rehabilitované, staří vrazi mezi námi - bez nálepky?

Oznam se, Zemane
29.11.2001    Mladá fronta DNES    str. 06    Názory
    KAREL STEIGERWALD        
Glosy

Vláda podala trestní oznámení na týdeník Respekt. Pro pomluvu. Prý korupce! Proč ne, oznamovat může každý. Vnucuje se nápad. Předseda vlády jednou řekl, že stát je vytunelovaný. Jindy zas, že je to stát policejní, že tady sledují každého. Policejní nebo korupční, to je podobné. Ale je očividné, že stát není ani vytunelovaný, ani policejní. Může podat na Zemana trestní oznámení pro pomluvu? Pomluvil jste, Zemane, stát - šup do díry. Zajímavé je, že ten stát teď znázorňuje v jistém smyslu právě sám ten pomlouvač, předseda vlády Zeman. Že by podal oznámení Zeman na Zemana? Proč ne, zažili jsme už takové komedie. Kauza má další konsekvenci. Když Zeman stát pomlouval, nebyl sám ještě stát, byl opozice. Stát jej nechal na pokoji. Není vkusné stíhat opozici za její medy. Stát představuje Zeman až teď, kdy by měl jako stát to své pomlouvání trestně oznámit. Zemana třeba na jeho popud potrestají za pomlouvání státu, ale on v době trestání už zas bude právě ta opozice, nad níž je vkusné přivírat oči! Tak je to celé spletené!

Víc předáků než idejí
28.11.2001    Mladá fronta DNES    str. 06    Názory
    KAREL STEIGERWALD        
Komentář

Cesta změny se představuje takto: ve volbách získá patnáct procent hlasů. Pak nabídne nové vedení státu. (S patnácti procenty?) Přináší i další myšlenky: dosavadní politika je doménou průměru a podprůměru. Celý svět mluví o České republice špatně. To přestane. Daňové změny nás přiblíží irskému ráji. (No konečně!) Nastane zeštíhlení byrokracie. (Kdo to neslibuje?) Strana položí důraz na vzdělání, zejména základní. (A co maturanti?) Ulice bude bez zločinu. (To slibuje každý.) Cesta změny je proti korupci. (Je někdo pro ni?) Odštěpená spoluzakladatelka a odpadlice Pajerová do strany nesmí! (Však také nechce, už má svou - Děkujeme, jsme tu!) Cesta změny bude stranou nadprůměrných. Je těžké vymyslet nějaké novinky. Na politickém trhu je přesyceno. Nikdo nemůže korpulentnímu šlechtici, který Cestu změny založil, vyčítat malou originalitu. Neznámé ideje neexistují. Lobkowicz slibuje podobné dobro jako jiní. Překvapí jen podivným, byť originálním slibem - do EU bez referenda. Předáků je v české politice víc než idejí. Politickou stranu by si jednou v životě rád založil každý Čech. Cesta změny je živoucí zjevení tradiční české nesnášenlivosti, sebestřednosti a neschopnosti politické kooperace. Větu: "Všichni jste nuly, proto zakládáme novou stranu" měli by si dát vyzlatit. Stát nul a stran. Politika je směsí spolupráce a protivenství - ale česká pravice umí asi jen to druhé. Chtělo by se napsat - lokajové! Ale vždyť v čele mají aristokrata. Je to už pátá pravicová strana. I sám Lobkowicz tomu čelil. Odštěpila se z něj kolegyně Pajerová, pochopitelně též s pokřikem o nulách. Politice přinese zhruba totéž co on. A co strany před ním. Jedna změna je nepochybná, lobkovická Ludmila se zlepšila. Ale pozor na falešné závěry - všechna česká a moravská vína jsou teď lepší. I z toho by Cesta změny mohla udělat nějaké nové poučení.

Bez pánů a žebráků, řízně
27.11.2001    Mladá fronta DNES    str. 07    Názory
    KAREL STEIGERWALD        
Jeden z komunistů řekl v nedělní televizi, že únor 1948 nebyl komunistický puč. Je to důležité sdělení. Říká se to často. Přišli k moci legálně. Jindy: legitimně. Cestou demokratickou. Vyhráli volby. Lid si je přál. Pak jásal. Bez jediného výstřelu. Vědecky: jako historická nutnost. Jaká jsou fakta? Prezident Beneš přijal demisi koaličních ministrů. Předseda vlády doplnil vládu osobami, které jako agenti KSČ pronikly do vedení koaličních stran a byly tajnými komunisty. Koaliční předáky nechal Gottwald zatknout, pronásledovat, internovat. Skupinky obyvatel jemu nakloněných vyzbrojil a vyslal do ulic. Nikdo jiný zbraně neměl. Nechal obsadit sekretariáty koaličních stran a znemožnil jim činnost. Umlčel nekomunistický tisk. Dal zatknout řadu nekomunistických poslanců. Jeho ozbrojení civilisté plus tajní policisté obsadili všechno, co šlo - banky, továrny, školy. Zatýkali, vyhazovali, zastrašovali. Potlačil veřejné mínění, zrušil svobodu shromažďování pro nekomunisty, tedy pro většinu národa. Zrušil politický život. Z koaliční vlády sestavené podle výsledků posledních voleb udělal násilím (bez voleb) vládu jedné (komunistické) strany. Té daly důvěru trosky vystrašeného parlamentu. Násilné a protiústavní převzetí moci provedl rychle, za několik dní. V tom byl bezesporu mistr. Podobně jako Hitler zachoval formálně demokratické instituce, vládu, parlament, soudy, zákony, volby a podle názvu i některé nekomunistické strany. Vyžral je však zevnitř a naplnil je slámou. Neboli svými lidmi. Pluralitní stát naoko trval dál, ale na všech stranách toho plurálu byli jen komunisti a jejich lidi. Stát zůstal, ale nad ním byla strana. Ta ho řídila. Vyzkoušeno za nacistů a v Rusku. Ani tehdejší komunisté nepopírali, že tomu tak je. Říkali: nikoliv demokracie, nýbrž lidová demokracie a diktatura proletariátu. Nadělali si zákony, jaké sami chtěli, a schválil je sbor tzv. poslanců, které si dosazovali podle vlastního výběru. Tak čtyřicet let vládli. Říkali, že tato zvůle je nutným důsledkem vědeckého poznání. Dnešní komunisté říkají, že to bylo legální. Z jejich hlediska ano, jak jinak by nastolili ráj, kde není pánů ani žebráků? Kdo je však nekomunista a říká to také, povzbuzuje příští uchvatitele. Říká jim: běžte do toho násilím, ukrajujte svobodu po plátcích, kašlete na shnilé zákony. O tom, že zájemci o takové uvažování mezi námi jsou, nemusíme pochybovat. Každou chvíli někdo hlásí: řízně na to, tvrdou rukou na svinstvo, k čertu se shnilým zákonem a shnilým parlamentem, pryč s partajním čachrářstvím! Ať nevládnou strany, nýbrž někdo moudřejší. A to byl i Gottwaldův a Hitlerův pokřik. Proti zrádcům, keťasům a zkorumpovaným politikům. Slovník skoro dnešní. Hitler s Gottwaldem by žasli, že i dnes mají co říci.

Nevůle pokračovat
24.11.2001    Mladá fronta DNES    str. 06    Názory
    KAREL STEIGERWALD        
Farářův případ byl vzrušující. Jako většina malicherných aférek, které jsou jen jakýmsi závanem hlubších problémů. Sledujme to drama! Policie - k úžasu všech - stíhá aktivního faráře za normální projevy občanské nechuti ke komunistům. Použije k tomu populární paragrafy o hanobení a potlačování. Prezident stíhání zastavuje, jakmile vejde ve známost. Mezitím sporné obvinění zastavuje i státní zástupce. Komunisté jásají: prezident amnestií uznal oprávněnost stíhání. Objevuje se také vášnivá námitka: prezident má nechat právu průchod! Jak jinak si spravedlnost vyzkouší své síly a svůj styl? Na tom je hodně pravdy. Okresní zástupkyně poté rezignuje. Cítí se "jako štvaná zvěř". Ale ve skutečnosti byl "štvanou zvěří" v této nicotné bouři farář Protivínský. Zrušení jeho obvinění nebude tečkou. Je samozřejmě znepokojující, že komedii s obviněním faráře udržovaly vyšetřovací orgány v chodu po mnoho měsíců - jako by nikdo z účastníků neměl zdravý rozum v hlavě. Nebo obráceně: jako by týž rozum velel - my komunisté to už zas můžeme zkusit! Vpřed! Vrchní státní zástupkyni Benešovou případ povzbudil k zesílenému podezírání. Vyžádala si inventuru - jak to vlastně je s kauzami, v nichž vystupují komunisté? Na tuto větší zvědavost může doplatit Grebeníček otec - jeho případ se v náručí jedné soudkyně dosti posměšně kolébá na vlnách formálních úkonů už čtyři roky. Benešová říká: Je tam nevůle ve věci pokračovat. To je formulace výstižná. Benešová brzy přijde na to, že tato "nevůle ve věci pokračovat" prolézá celé české vyšetřovatelství i soudnictví. Za stovky jiných: dočká se kdy reálného trestu atentátník a podnikatel Minařík? Otázkou však je, co inventura Benešové poví - pokud ji budou zas psát ti, kteří mají nevůli ve věci pokračovat. Nevůli ve věci pokračovat má velká část občanstva. Nevůle však není to pravé slovo. Opačné by sedělo lépe. Nesmírná čipernost a agilnost bývalých velikánů totality se snoubí s cynickou agresivitou - není větších zastánců "lidských práv", než jsou právě ti, kdo je léta ignorovali. Hrubost, s níž se domáhají "svobod", je oslňující. Ve svůj prospěch otočí i paragraf, který byl myšlen proti nim. Na příchod "vůle" ve věcech pokračovat si ještě počkáme.

Všichni jsou darebáci
24.11.2001    Mladá fronta DNES    str. 06    Názory
    KAREL STEIGERWALD        
Glosy

Unie svobody vstoupí do předvolebního boje razantně - knihou. Obsahem budou sebrané aféry a skandály Zemanovy vlády. Půjde prý o materiály, které prošly tiskem, a některé unie ještě přidá. Účelem je, že to všechno budou mít voliči pohromadě a třeba jim to pomůže rozhodnout, koho volit. Proč ne. Je to sice nenový, ale o to běžnější předvolební nápad. V unii nejsou ovšem důslední. Pokud by tuto ideu sledovali pořádně, připravili by podobnou knihu i o ODS. Materiálů by našli dost. Předvídavý čtenář už asi tuší, kam míříme. Oni by totiž takovou knihu mohli připravit i o svém spojenci KDU-ČSL. Nebo o druhém bratru - ODA. Mohli by takovou knihu vydat dokonce i sami o sobě. Dalo by jim to málo práce - své aférky a skandály znají nejlépe. Někteří z předáků unie by dokonce mohli vystupovat ve více publikacích. Nenapíše-li je unie, napíší to jiní za ni. Voliči ať si čtou: všichni jsou darebáci!

Ve svízelných situacích se neosvědčujeme
23.11.2001    Mladá fronta DNES    str. 08    Společnost dnes
    KAREL STEIGERWALD        
Uplynulých dvanáct let očima spisovatele, novináře a publicisty Pavla Tigrida

Pavel Tigrid dvakrát emigroval - v roce 1939 a 1948. Do republiky se vrátil až po listopadové revoluci. Vývojem posledních let není překvapen ani znechucen. "Těch dvanáct let nebylo zdaleka promarněných," říká a věří, že všechno může dobře dopadnout. " Ale znám jedno nebezpečí - že si to pokazíme sami," dodává.

Uplynulo dvanáct let - po tom všem. Pane Tigride, jsme už normální?

Ano. Filozof by ovšem řekl: Co je to normální? Nic velikého jsem nečekal, spíše právě toto, co dnes máme. Někde mě to zaskočilo. Nejsme normální v tom, že jsme nejednou příliš závistiví, že jsme rovnostáři, ale to všechno je známo. Právě proto jsem do budoucnosti dosti velký optimista. Věřím na šťastné náhody. Člověk i společnost musí mít trochu štěstí. Já ho měl. Dvakrát jsem utekl hrobníkovi z lopaty. Jednou před nacisty coby člověk židovského původu a podruhé před komunisty coby jeden z demokratů, kteří vše podstatné spolu s panem prezidentem Benešem prohráli. Dva ačtyřicet let jsem tu nežil, ale když jsem se na pozvání Václava Havla před dvanácti lety vracel, tak jsem o té zemi dost věděl, sledoval jsem ji. Časopis Svědectví jsem dělal sice na koleně, ale třicet pět let. Takže jsem domácí situaci znal. A samozřejmě, jako mnozí, jsem psal o tom, jací my Češi jsme. Nedělal jsem si velké iluze. Ale protože jsem žil jak v USA, tak v Německu a ve Francii, tak jsem neměl přehnané iluze ani o těch druhých. Všude je to prostě nějaké. A mně se zdá dosud, že Češi mají ohromnou šanci z toho vylézt vcelku dobře. Za jednoho předpokladu, že nebudou vyskakovat, nebudou říkat: My jsme pupek světa, jsme lepší. Ale bohužel se tak často dělo, moc jsme vyskakovali, a to se nám nevyplácí.

V módě je ovšem celonárodní naříkání. Promarněných dvanáct let...

Těch dvanáct let zdaleka promarněných není, ta léta musela být. A naštěstí jsme ve velmi přísné škole nebo do ní chceme. Tou školou je samozřejmě Evropská unie. Jsme pod dohledem. Nedávno jsme jedno vysvědčení dostali, a docela slušné. Jsme v dobré škole, přísné. Musíme obstát. A to je naše velká naděje. Nemyslím, že ta léta byla zase tak hrozná. Já jsem v Klausově vládě byl jako ministr kultury dva a půl roku. Kdekdo říká, že se to dělalo špatně, ale ještě jsem neslyšel, jak se to mělo dělat lépe a zároveň rychle, což bylo nezbytné. Že se staly špatné věci, to jsou průvodní jevy, ale jinak to asi nešlo. Muselo se do toho říznout, a kdyby nebylo Klause, k němuž jsem velmi kritický, ale dost jsem ho z počátku obdivoval, tak bychom dodnes debatovali, zda privatizace ano, nebo ne a jak a co. Klaus nás v té vládě převyšoval o dvě hlavy. Škoda, že si to od té doby sám dost pokazil.

Myslím, že česká země ještě nikdy v dějinách nebyla v tak dobré a bezpečné situaci jako těch uplynulých dvanáct let...

Ano, jsme zabezpečeni. Pokud ovšem svět je zabezpečen, ten, ke kterému se hlásíme. Já doufám, že se prosadí sebezáchovná intelektuální příčetnost lidského rodu, že nezešílí úplně atd. Naše republika skutečně nemá žádného vnějšího nepřítele, není se na co vymlouvat, nikdo nás neohrožuje. Jsme v NATO, a to je ohromná věc stejně jako to, že jsme bez velkých řečí přistoupili k válce proti mezinárodnímu terorismu. Znám však jedno nebezpečí - že si to pokazíme sami. V tom jsme mistři. Ale zase, protože jsme takoví rovnostáři, protože jsme takoví jako do ničeho moc radikálně nezasahovat, tak si to možná opět pokazíme. Ale zase ne tak moc.

Do komunismu jsme ovšem šli rovnýma nohama, brali jsme ho vedle Rusů nejradikálněji ze všech.

O tom něco vím, vždyť jsem v tom také lítal. Naši komunisté popravovali v padesátých letech hlava nehlava. Méně než v SSSR, ale více než třeba v Rumunsku. Komunistický režim u nás byl neuvěřitelně zbabělý a podlý. To se hned tak nevidí. Vydíral nepěkným způsobem, ale zdaleka ne kdekoho morálně narušil. Kdykoli jsem tady, po celých dvanáct let, jsem potkal tolik dobrých lidí, slušných, chytrých, skromných, pilných, šikovných.

Když si představuji první republiku, imponuje mi. Ale když si představím, co se stalo po Mnichovu, druhou republiku, ten hnus, vidím dva světy, které k sobě nepatří. Jsou to dvě naše tváře?

Prožil jsem první republiku jako student. Voskovec vždy říkal: Nevím, zda se mi první republika líbí proto, že byla taková, jaká byla, nebo proto, že jsem byl mladý. Fakt je, že pro nás do ní narozené to byla fantastická země. Mysleli jsme, že tu byla a bude navěky. Vítr vál ze všech světových stran... Byl to prostor otevřený politicky, kulturně, lidsky. Nevěděli jsme, co s tou svobodou dřív, jestli dřív do ND, nebo k E. F. Burianovi atd. Druhá republika, to bylo ostudné, odporné, hrozné, naštěstí krátké údobí. Bylo to trauma, byl to šok. Jako by se z mrtvého těla první republiky vyvalilo to nejhorší, co v ní bylo vespod. My Češi se bohužel ve svízelných nebo tragických situacích moc neosvědčujeme.

Únor 1948 byla také svízelná a tragická situace?

My demokraté jsme to všechno vlastně připravovali. S dr. Benešem v čele. My jsme v tom jeli. My byli v Národní frontě, my přijali Košický vládní program, my jsme zakázali jiné strany. Komunisté se dostali k moci, protože byli šikovnější v tom, jak tu moc dovedli uchopit. Po roce 68 pak emigrovali vítězové nad námi na Západ - reformní komunisté. Seděli jsme s nimi později kolem stolu poprvé na jedné faře v Bavorsku (na pozvání vpravdě svatého člověka opata Anastáze Opaska), a tam se nás benešovců, demokratů, nás poražených Zdeněk Mlynář zeptal: Vy jste opravdu věřili, že to myslíme vážně s tou Národní frontou? My říkali: No samozřejmě. A on na to: To jste nás špatně četli. Vždyť jsme vám pořád říkali, že komunisté se dělí o moc, jen když musí. Jak vás to mohlo napadnout!

Reformní komunisté dodnes tvrdí, že v únoru představovali "vůli národa". Že za nimi šli všichni, a navíc ti nejlepší. Vy to pamatujete...

Strašně mě štve, když říkají "všichni". Vždyť to není pravda. Zdaleka ne všechny ten bacil postihl. Tedy: neříkat všichni, nýbrž mluvit za sebe. Oni takto začali a skončili, jak skončili. Pro tyto lidi pražské jaro bylo vrcholem jejich života, ačkoli po pravdě to byla hlavně brilantní diskuse o tom, jaké by to mohlo být, kdyby... Kdyby bylo možné komunismus zliberalizovat, zlidštit. Když to přeženu, tak v podstatě nešlo než o udržení moci nějaké reformované komunistické strany s lidskou tváří. Tedy pražské jaro ano, ale nejsme všichni jeho děti.

Říká se, Čechy jsou plebejská, levicová země.

Zase váhám, abychom negeneralizovali. Ale něco na tom je. Masarykem počínaje, ten napsal Otázku sociální. Beneš byl vysloveně levicový člověk. A smím-li to říct, tak i náš nynější prezident je rovněž tak trochu nalevo od středu. To není nic špatného. To jen, že české levičáctví je zvláštní, často pramení z rovnostářské lenosti.

Co to znamená rovnostářská lenost?

Rovnostářství je v podstatě pohodlnost plus závist. Aby někdo neměl, jakkoli poctivě a zaslouženě, víc než já. A tudíž když je někdo chytrý a pilný a dovede něco, tak nemůže chtít rovnostářství. Proč se namáhat, když všichni jsou si rovni. Nejsou si rovni, nikdy nebyli a samozřejmě nebudou. Já to říkám jako emigrant, který přišel do ciziny s holým zadkem. Musel jsem jeden čas dělat číšníka. Dělal jsem to rád a neplakal jsem nad tím. Šanci má každý stejnou, v USA jsou všichni emigranti. A když už jsem toho číšníka dělal, tak jsem chtěl být dobrým číšníkem, a taky jsem byl.

Slovo antikomunista má dodnes jakýsi nepěkný nádech, to je každému jasné. Děláme čáru za minulostí, ale nikdo přesně neví, co to vlastně je.

Přiznávám, že jsem byl pro nějakou čáru za minulostí, ale ne moc tlustou. Různí moralisté se diví, jací jsme nedobří: krademe, lžeme, švindlujeme, a že to je všechno z toho komunismu. Já teď budu mluvit velmi opatrně, protože do toho, co řeknu, se také počítám. Kdybych tady žil, tak bych se také někde někdy zachoval mizerně, zbaběle. Kdo vlastně nešel s tím komunismem? Byly různé stupně, ale jinak to asi nešlo. Režim byl zbabělý a lidé zhusta neudávali kvůli penězům, ale třeba aby dítě mohlo na vysokou atd. To vše víme, čili jsou tu polehčující okolnosti. Možná, kdybych tu žil, tak bych radši chtěl tu tlustší čáru, protože bych se možná někdy (také kvůli rodině) někde do něčeho nepěkného zapletl, jako třeba podepsal pan Werich, a nevěděl ani, co podepisuje. Prostě režim byl zbabělý a podlý. Tak čáru nějakou ano, ale jak řečeno, ne moc tlustou. Protože pak by i nesporně provinilí lidé, provinilí přímou účastí na moci zločinného režimu, nenesli žádnou odpovědnost. Což se bohužel v mnoha případech stalo.

Jak to bylo v západním Německu? Kdy se o nacismu začalo mluvit seriózně? První umělecké dílo, které do hloubky mluvilo o nacismu, byl asi Plechový bubínek Güntera Grasse. My máme svou hlubší analýzu komunismu ještě před sebou.

Souhlasím. Když jsem přemýšlel o tomto našem hovoru, tak mě napadlo, že to, o čem všem mluvíme, se stane nespornou pravdou o této zemi až v roce 2089. To bude už opravdu, jak pevně věřím, ustálené, svobodné demokratické společenství. Mnoho dosud neřešitelných problémů zmizí z našeho programu. Dám příklad: pokládám odsun Němců za velmi špatný, ba zločinný počin. Léta se namáhám nějak to spravit. A už bylo leccos řečeno, pan prezident to začal. Kdybychom teď vyhlásili seshora, že to byla mstivá etnická čistka, že zase v těch dobytčácích místo Židů se plošně vyháněli lidé - tentokrát s bílou páskou na rukávu a s uzlíkem svršku v pytlíku, tak by to nebylo poctivé. Cítím totiž, že velká část našeho společenství s tím prostě nejde. Upřímně a z vlastní vůle uznat obludnost toho odsunu bude v české strany trvat ještě dlouho.

Před padesáti léty jste byl jedním z mála, kdo už k tomu psal.

Děkuji, ale hned vás musím opravit. Neměl jsem dost odvahy odsoudit odsun, nýbrž jen způsob, jakým byl prováděn.

I tak to byl hlas osamělý, hlas vyžadující ohromnou statečnost.

To nechme. Fakt je, že to bylo jen proti způsobu odsunu. Ostatně nevím, jestli by se hodilo hned po válce, abych já, člověk, jemuž zahynuly dvě matky, vlastní a nevlastní, v plynu, abych tedy zrovna já byl v této záležitosti v první řadě. Ale hlásím se k tomu i dnes. Myslím, že obě matky by to taky chtěly.

Být první, být sám se svým názorem, mít stanovisko proti většině, není to ta pravá novinářská odvaha?

Byli jsme mladí, a to se takhle neuvažuje. O tom, že by člověka mohli třeba také pověsit, se nepřemýšlí. To není odvaha, to je spíš lehkomyslnost a zároveň určité přesvědčení. Vyšel jsem z typické masarykovské rodiny. A v ní jsem se naučil vážit si prvorepublikových demokratických hodnot. Měli jsme v příbuzenstvu, pravda, komunisty, jako Ivana Olbrachta. Maminka vždy volila národní socialisty a tatínek sociální demokraty. Jednou jsem se vyjádřil jako středoškolák doma špatně o Janu Masarykovi, dostal jsem facku a tatínek řekl: U mého stolu se takhle o Masarykovi mluvit nebude. Tak taková nějak byla první republika. A já bych řekl, že ani po roce 1989 se za tuto zem nemusíme stydět. A to věru není k zahození.

POHLED ZBLÍZKA I ZDÁLKY. Pavel Tigrid, dnes francouzský důchodce, sledoval českou politiku téměř půl století z emigrační dálky, ale zažil ji i na vlastní kůži.
FOTO: MAFA - MICHAL RŮŽIČKA

Kulihrach, Velehrach
22.11.2001    Mladá fronta DNES    str. 06    Názory
    KAREL STEIGERWALD        
Potíže s komunisty se množí. Každý den je s nimi něco. Otravují. Koho to baví,věčně se jimi zabývat? Na jedné straně je válečný hrdina, parašutista a komunistický vězeň pan Šikola. Šéf komunistů Grebeníček napsal už v roce 1981, že výsadkáři byli z Anglie vysazováni do protektorátu proto, aby "rozvrátili komunistický odboj, a nikoliv kvůli akcím proti nacismu". To je taková celkem obvyklá komunistická sprosťárna. Mohl ještě dodat, že proto po právu komunisti pak dávali anglické letce do kriminálu. Jako pana Šikolu. Na straně druhé stojí Grebeníček sám. Válečný hrdina jej za výše uvedený výkon nazval historikem fušerem. Zvolil jemný výraz. Grebeníček se nedal - nazval anglického výsadkáře mstivým a zákeřným člověkem. Anglického letce se tato hrubost dotkla. Věc se dostala k soudu. Soudce spor pochopil tak, že se dva páni kritizují. Řekl, že z lesa se ozývá, jak se do něj volá. Soudce by tento druh ozvěny mohl vyzkoušet na sobě. Houklo by se do lesa: Takové rozsudky! Soudce je fušer. Z lesa by se ozvalo: Soudce je mstivý a zákeřný. Soudce by to asi rád slyšel. Nu, dva stejné kritické názory. Nechme však filipiky s ozvěnami soudcům. Ten náš se v jinak přehledné kauze fušer versus mstivý a zákeřný člověk neorientuje. Vždyť Grebeníček by měl dostat do nosu už za tu knihu. Kriminály plné anglických letců - a on ty rozsudky v knihách servilně zdůvodňuje! Za to je označení historik fušer stokrát méně než málo. Soudci to však nepřijde. V jednom deníku se včera jmenoval Velehrad, ve druhém Velehrach. Možná je to spíš Kulihrach. Čert ví, jak se orientuje ve sporech tisíckrát složitějších, než je přehledné hulvátství a historické lhaní komunistického fušera.

Vyšší princip mravní
21.11.2001    Mladá fronta DNES    str. 06    Názory
    KAREL STEIGERWALD        
Komentář

Policie konečně obvinila třináct šéfů StB za vyhánění lidí ze země. Po dvanácti letech je to jistě úspěch. Mystiky zaujmou čísla: nešťastná třináctka, sudý tucet. Co z toho bude? Nikterak to neznamená, že obvinění estébáci budou souzeni, nebo dokonce odsouzeni. Možností, jak se tomu vyhnout, jim život nabízí mnoho. Hodí se marod, nepřijdou k soudu, sám soudce nenalezne vhodný paragraf. Násilné vyhánění lidí ze země bylo podle tehdy platných zákonů správně. Nazdar. Farář s příznačným jménem Protivínský to má horší. Agitoval proti nynějším komunistům a má na krku paragraf o hanobení rasy, národa a přesvědčení. Zatímco obvinění estébáci najdou mnoho východisek, tehdejší zákon, málo svědků či nedbalého soudce, s farářem je to bledé. Vymluvit se nemůže, dělal, co chtěl: Nevolte komunisty! Věc je jasná: hanobil rasu komunistickou. Jeho paragraf sedí, zatímco nebozí estébáci podle zákona jen uplatňovali vedoucí úlohu KSČ prostřednictvím vyhánění lidí. A to bylo tehdy implicitně v ústavě! Kdo by to dnes vážně žaloval, je protiústavní zmetek. Ironie těchto vět je velmi hořká. Dvanáct let trvá, než někdo žaluje očividné násilí. Nejapná žaloba proti knězi je tu hned. Komunisté si kdysi vymysleli spisovatele Drdu a jeho vyšší princip mravní. Použijme jej. Z hlediska vyššího principu mravního - podněcování nenávisti k tyranovi není zločinem. Tak to řekl Drdův profesor. Řekněme to tak i my. Náš tyran byl rudý, ne hnědý. Spolu s knězem zkusme opakovat: dnešní komunisté jsou dědici lotrů a vrahů. Jejich postoj k životu je nečestný a plný vypočítavosti. Z pracek jejich předchůdců jim na hlavy kape krev. Ty hlavy jsou zavrženíhodné. Nevolte je. Je to žalovatelné? Ne-li, jak se měří spravedlnost? Knězi tak, druhému jinak? Nenávidět komunisty. Miliony k tomu mají důvod. Podněcovat k nim nenávist je prý trestné. Být estébákem ne. Jednou bude trestná i nenávist k nacismu. To také byla "skupina obyvatel" s "přesvědčením". A gestapo? Také jednalo "podle zákona".

Jiří Bartoška už zapomíná
20.11.2001    Mladá fronta DNES    str. 10    Fórum čtenářů
    KAREL STEIGERWALD        
Jiří Bartoška v rozhovoru pro MFD (15. listopadu) říká o Divadle Na zábradlí: "Po roce '89, kdy bylo plno zmatků, se najednou ukázalo, že to dál bez výrazné osobnosti nejde. Za vedení Karla Steigerwalda šlo divadlo do dvou let pryč..." Zapomněl, že divadlo takovou výraznou osobnost po Šormově smrti mělo. Dokonce věhlasu a významu nejen pražského či českého, nýbrž evropského. Tou osobností byl režisér Jan Grossman. Jiří v jeho inscenacích hrál - dvě své životní role. Grossmanův Don Juan byl označován za inscenaci desetiletí - s Bartoškou v hlavní roli. Ruku na srdce, kdy hrál Bartoška na divadle bohatěji a zajímavěji? Kdy vytvořil větší roli? Ale Bartoška to dobře ví, jen zapomněl. Divadlo Na zábradlí také nešlo do dvou let pryč, nýbrž naráz, za jeden den, na začátku sezony a na protest právě proti "zapomenutému" Grossmanovi. Odešel skoro celý soubor. Protest to byl nepochopitelný - proti režisérovi úspěšnému u publika i kritiky. Obvykle se herci bouří, když divadlo úspěch nemá. Možná to byl herecký vzlyk vzrušené doby. Kočárové koně (tak si říkali) nahradili jiní herci - dnes už také hvězdy. Tak to chodí. Bartoška má pravdu, divadlo lze zlikvidovat přes noc, ale udělat ho je těžké. Trvá to déle, ale jde to. "Vzpoura" proti Grossmanovi je nepochopitelná i po deseti letech. "Bartoškovské" Divadlo Na zábradlí zaniklo právě kvůli vzpouře herců proti silné umělecké osobnosti. Nikoliv proto, že by ji nemělo, nýbrž právě proto, že ji mělo. Dnes si to Bartoška už nepamatuje. To lze vysvětlit tak, že mu vzpomínky na tehdejší vřavy nejsou příjemné. Mně také ne. Rozumím, že nechává z dějin divadla zmizet Grossmana. Špatně by se dnes říkalo: Vzbouřili jsme se proti Grossmanovi. Lépe se říká: Steigerwald zničil divadlo. Oba ale můžeme být rádi. Zábradlí je skvělé dál.

Nežalujte výroky
20.11.2001    Mladá fronta DNES    str. 06    Názory
    KAREL STEIGERWALD        
Glosy

Týdeník Respekt podal trestní oznámení na Miloše Zemana. Podezírá jej z trestného činu násilí proti skupině obyvatel, z podněcování nenávisti vůči skupině obyvatel a omezování práv a svobod. Paragrafy: 196 a 198 trestního zákona. Tou skupinou obyvatel jsou především redaktoři Respektu, který by Zeman rád zničil, případně všichni novináři, jimž kdy vynadal. Podezření žaloba dokládá seznamem ohromného množství hulvátských, vtipných, urážlivých či jinak originálních výroků premiéra Zemana. Je to sice pěkná žaloba, ale také chyták. Pokud by ji soud uznal, musel by uznat i případnou žalobu Zemana na Respekt, kvůli které to vše vzniklo. Řečeno s nadsázkou, do basy by šli všichni, kteří se říznými slovy častují, Zeman i novináři. Novináři (nejen v Respektu) o Zemanovi nepíší pěkně. Zeman, známý zábavný hulvát, jim to zajímavě oplácí. Přesto chce za cizí drsné výroky žalovat Respekt. Dokonce se chvástá, že Respekt svými žalobami zničí. Od Zemana jsou to všechno nesmyslné řeči, které by, brány nějakým soudem vážně, mohly ohrožovat svobodu. A náhle chce liberální list Respekt totéž, co předseda vlády - žaluje Zemana za jeho drsné výroky. Žalovat za výroky - to je doména zuřících politiků, novináři obvykle stojí při svobodě slova - i pro politika. Je to paradoxní shoda Zemana a novinářů - slovo jako trestný čin. Stůjme proti té shodě - svoboda novinářů kritizovat (byť ostře) politiky platí, ale také musí platit, že když se politici rozzuří, je to věcí jejich vkusu, nikoliv státního žalobce. Žaloby proti výrokům jsou znakem nesvobody, ať je podává politik či novinář. Říkat, že novináři jsou hyeny, není žádný trestný čin, nýbrž zajímavě formulovaný názor, nad nímž se i případná hyena může někdy zamyslet. Nechtějme žít ve světě nedůtklivých pedantů a sudičských hnidopichů. Respekt svobodně píše, co chce, a Zeman nadává. Není běžnější situace ve svobodném světě.

Jaké tlaky myslíte, pane Antle?
19.11.2001    Mladá fronta DNES    str. 06    Názory
    KAREL STEIGERWALD        
Ředitel úřadu vyšetřování Antl prohlásil, že jeho úřad čelí v kauze Železný "obrovským tlakům". Vyskytují se také "výhrůžky a zastrašování". Ale na druhé straně mu bylo "z nejvyšších míst slíbeno, že tyto věci nemusí s nikým konzultovat". Jaksi neohroženě řekl, že "když je něco na stíhání, tak budeme stíhat. A hotovo." To jsou nesmírně závažná a silná prohlášení z velmi vysokých vyšetřovacích úst. Jejich slabinou je nápadná neurčitost a povšechnost. Zastrašování, vyhrožování, samé trestné činy. Koho? Kdy? Proti komu? Antl říká, že vyšetřovatelé musí mít "velký díl osobní statečnosti". A zas - kdo a co jim dělá? A soudkyně, která propustila Železného, najednou vypadá jako "bez osobní statečnosti". Do této role ji dává ředitel všeho vyšetřování! Vzduchem létají velmi vážná a zásadní podezření. Konkrétní je nakonec jen podivné sdělení, že "vyšší místa slíbila, že Antl s nikým tyto věci nemusí konzultovat". Znamená to, že jindy musí? S kým a co? Jeho nezávislost odvisí od nějakého "slibu" shora? Je tedy nezávislý, či není? A co si počít s podivným prohlášením "když je něco ke stíhání, tak budeme stíhat". No to snad vždy! Nebo ne? Má snad někdy jindy něco ke stíhání a nestíhá to? Taková obvinění, čím neurčitější, tím závažnější, slýcháváme často z úst politiků. Za nimi už dál nechodí nic. Obvinění se zamluví, zapomenou, rozplynou. Místo nich přijdou nové nadávky a nová obvinění. Nu dobrá, politici, chlubilové, rádi oslňují voliče. Vedou silácké řeči, odvážná huba je vláčí hanbou politické ulice. Veřejnost si udělá závěr: tento politický pán je mluvka, tento menší, tamten zas lhář. Fanoušci to předákovi odpustí, nepřátelé si udělají další vroubek. Dává se ředitel úřadu vyšetřování jejich cestou? Od muže jeho postavení bychom očekávali naprostou až bigotní a neutrální věcnost, přesnost, konkrétnost. Žádné narážky, neurčitosti, prý, snad. Za "obrovskými tlaky, výhrůžkami a zastrašováním" měly by velmi rychle, nejlépe zítra, přijít věcné informace, potažmo brzká obvinění. Kdo, kdy, koho a jak. Jinak se z ředitele úřadu vyšetřování Antla stane jen další z tanečníků naší mediální čtverylky. A s vyšetřováním, činností puntičkářsky věcnou, to půjde nakřivo.

V armádě není místo
15.11.2001    Mladá fronta DNES    str. 06    Názory
    KAREL STEIGERWALD        
Glosa

Pokrytec pije víno, káže vodu. Tváří se tak, myslí jinak. Pokrytcem může být i stát. Mládež nechce na vojnu. Většina si opatří "modré knížky" pomocí kamarádů ve zdravotnictví. Menšina podstoupí civilní službu. Jen sem tam někdo je skutečně neschopný. Armáda se zmenšuje, ale to zmenšování probíhá po domácku - kdo se "vyhne". Vyhýbat se vojenské službě je velké podnikání. Kdo nemá nápady či styky, "modrou knížku" si musí koupit. Dopouští se trestného činu. Po právu je stíhán. Ale po pravdě řečeno, stát s tím vyhýbáním počítá. Co by se asi stalo, kdyby všichni mladí muži nastoupili - do jednoho? Kam by je uložili? A co vůbec s tak velkou armádou? Je divné vyhýbání trestat, a zároveň s ním počítat. Totiž trestat toho, kdo se "vyhne" okatě. Říkat "čestná povinnost", trestat tupce, kteří neumějí nic lepšího než podplácet, a zároveň přehlížet hbité hochy s modrou knížkou, kteří umějí být nepolapitelní. A vědět přitom s okem přivřeným - stejně pro vás všechny nemám v kasárnách místo.

Nový obsah za tytéž peníze
13.11.2001    Mladá fronta DNES    str. 08    Názory
    KAREL STEIGERWALD        
Definitivní ředitel ČT Balvín žádá zvýšení poplatků za ČT. To je to první, co napadne každého, kdo žije z poplatků, dávek, daní a podobných předem definovaných příjmů. Zvýšit - a je po starostech. Balvínovi to nikdo vyčítat nemůže - zkouší prosadit, co je pro něj výhodné. Pro koncesionáře je to výhodné méně. Platit by měli víc. Za co, dozvědí se někdy v budoucnu. Zvyšovat předem definované příjmy (dávky, poplatky atp.) pokaždé, když se objeví potíže, znamená nejen snadný život pro firmu, ale především jistotu - s problémy se nehne. V závětří a bezpečí zvýšených příjmů (vstupů) nikdo nic jen tak nerozhýbá. Balvín jako argument říká: Všechno se zdražuje, i naše vstupy. Opravdu věří tomu, že všechny firmy mohou po zdražení vstupů mechanicky zdražit své výrobky? Některé šťastné ano, jiné se ovšem na trhu musí udržet vyšší produktivitou, snížením vlastních nákladů, novými výrobky. Někdo správnou reakci nenajde a z trhu zmizí. Nic netrvá věčně. Pravidelné zvedání koncesionářských poplatků podle inflace, jak ji Balvín navrhuje, přinese ČT jediné bezpečí: bezpečí strnulosti. Co přinese divákovi, vidí divák už dnes. Také platí pravidlo: když všichni chtějí proti inflaci indexovat vstupy, zabezpečí ne sebe, nýbrž vzrůst inflace. ČT ovšem není podnikatel na trhu. Existuje z politické vůle vyjádřené zákonem. Může mít takové peníze či pětinásobné nebo poloviční. Za každé peníze lze nějaký program vysílat. Vše záleží jen a jen na úsudku zákonodárců a na dovednosti, s níž si sama ČT na zákonodárcích zvýšení vyjedná. Kdo je hodně podebraný, může i v tom vidět jakousi "korupci": my vám zvýšíme poplatky, vy nás za to budete hladit. Problém však vězí přece jen v něčem méně efektním, než jsou politické tahanice, zato bolavějším - jaký program je vlastně veřejnoprávní? Jaký program veřejnost přijme? Proč ČT za poplatky vyrábí něco, co soukromníci umějí lépe (neboli hůře) za peníze inzerentů? Proč program ČT je nevynalézavý, nudný, nepěkný, zatímco redaktorům ČT se žije pěkně? Možná, že ČT vyšší poplatky k něčemu potřebuje. Třeba už v druhém kole nového ředitelování. Co však potřebuje hned, je nový, nápadnější a zajímavější obsah za tytéž peníze. Schopných lidí je na to v ČT dost. Jen jim někdo musí šlápnout na krk neboli je inspirovat, nikoliv je obalovat "ekonomickým bezpečím". Ten někdo by měl být právě nový generální ředitel.

Zpožděný Předák Dušek
10.11.2001    Mladá fronta DNES    str. 07    Názory
    KAREL STEIGERWALD        
Údolím Berounky projíždí rychlík Franz Kafka. Je to úžasná neomalenost nazvat to arogantně hlučící železné monstrum po spisovateli subtilním, do sebe křehce uzavřeným a na rozdíl od Českých drah neustále bolestně pochybujícím o svých schopnostech a možnostech. Na druhé straně je to však výstižné. Název Kafka dobře označuje, co se na dráze každý den odehrává. Jak vlaky přijedou či nepřijedou, jak nikdo neví, kdy přijedou, kam pojedou, jak jsou špinavé, nelidské, bezohledně cizí a cizí. Kdo vleze do rychlíku Kafka, hned ví, kde je. Ale ne každý cestující Kafku četl. Dráhy by mohly volit názvy lidovější a srozumitelnější, aniž by to bylo na úkor výstižnosti. Nač hned nasazovat náročného spisovatele! Rychlíky Vlezte nám na záda či Trhni si nohou by vyjádřily totéž, co Kafka - a pro každého. Jak pěkně by znělo jadrné: expres Špindíra přijede možná na druhou kolej. Anebo: rychlík Šupák má pět až sedm hodin zpoždění. A nejlepší: jídelní vůz je k rychlíku Bordel připojen vpředu, vzadu, nebo nikde. Kafku mohli nechat na pokoji. Nedá se hlásit: Kafka má zpoždění. Kafka nikdy neměl zpoždění. Věděl a cítil vše dřív než ostatní. České dráhy naopak. Všichni už o nich všechno vědí, jen ony nevědí nic. A když už nějaké jméno mít musí, ať si napíší to svoje: zpožděný rychlík Předák Dušek už zas nepřijel k páté koleji. Stávkuje.

Výcvik v písmáctví
9.11.2001    Mladá fronta DNES    str. 06    Názory
    KAREL STEIGERWALD        
Vydavatele Hitlerovy knihy jsme odsoudili, protože jsme národ písmáků. Říkáváme to hrdě, s patosem a nadutostí. Psaného slova si ohromně vážíme. Přikládáme mu velký význam. Už proti Vídni jsme kdysi bojovali písemně. Vše, co bychom si přáli, napíšeme. Myslíme si pak, že to již existuje. Psanému slovu dáváme vždy přednost před činem. Když čin potřebujeme, napíšeme o tom báseň. Vážíme si spisovatelů. Jsou to vůdci národa. Nakonec si jej kdysi "vymysleli", "probudili" jej ze spánku a "přivedli" ze zapomnění do skutečnosti. Celé naše moderní dějiny se více než z činů skládají z petic, memorand, prohlášení a stanovisek, Palackého dopisem Němcům do Frankfurtu počínaje a výzvou Děkujeme, odejděte! konče. Kde jiní jednají, Čech píše, nebo se alespoň podepisuje. Vynikajících esejů o mocnosti slova máme mnohem víc než esejů o mocnosti činu. Máme slavný národní spor o slova - o rukopisné padělky. S jak ohromnou závažností a dramatičností se řešila jejich pravost. Romantická falza hrála a dodnes hrají ve vědomí národa větší roli než třeba založení strojovny v Plzni. Proti sovětské okupaci v roce 1968 povstaly statisíce spisovatelů s psacím náčiním v ruce. Na ulicích ruské tanky, proti nim na zdech nápisy! Podivné střetnutí tanků a slov fascinovalo půl světa. Neexistuje přesvědčivější důkaz vítězství slova nad násilným činem. Vítězství má však podivný stín: slova ze zdí se umyla, tanky zůstaly dvacet let. Nemůžeme si slov nevážit, nevážili bychom si svých dějin. Stará anekdota říkala: Mlč! Když nemlčíš, tak nepiš! A když už píšeš, tak se nepodepisuj. A když se podepíšeš, nediv se. Ta anekdota sděluje, že psát či nepsat je jakési osudové rozhodování - takový význam má slovo. Jako typický nekulturní národ uctivě věříme tomu, že "kulturu dělají slova", nikoliv činy. Moderní česká literatura začala Máchovým Májem - a hned byla jeho báseň veřejně odsouzena. To už je nějaká tradice. Odjakživa se slova u nás dostávají před soud lehce. Snadněji než činy. A soud vždy rád slova zakáže, nikdy neosvobodí. Slova jdou do vězení, protože si jich příliš ceníme. Když někdo zbije barevného občana tyčí, dostane se k soudu stěží, váhavě, nikdo nic neviděl, nikdo není dotčen a pobouřen. Slova dáme k soudu hned. Zejména špatná slova pobuřují. Nebo slova, s nimiž čtenář nesouhlasí. Nad mladými nácky v ulicích, kteří se pokoušejí vlastnoručně praktikovat rasismus a útočí na vybrané spoluobčany, se pobuřujeme málo. Nad Hitlerovou knihou hodně. Zajímavé byly slavné komunistické procesy s komunisty. Slánský, Husák, Kalandra apod. Před soudem nedefilovaly činy, nýbrž opět jen slova. Celé trsy slov, a na jejich konci oprátka. Oběšen pro slova - to by mělo být napsáno nad padesátými lety. Dokonce pro slova, která neřekl oběšený, nýbrž jeho kat. A veřejnost ty procesy v zásadě vzala jako něco možného - vždyť slovo je vážná věc. V záři té vážnosti nikoho neudiví, že lze lidi za slova i věšet. Být písmákem je ovšem nevýhodné: zabýváš se slovy, hraješ s nim i, třídíš je, proškrtáváš. Myslíš, že slovem měníš skutečnost. Ta běží za okny a nevšímá si tě. Proces s Hitlerovou knihou nezavede nějakou novou cenzuru či nesvobodu hned v širším rozsahu. Je důležitý v něčem jiném: cvičí nás v písmáctví. Posiluje víru v moc slov a nevýznamnost činů. Až zase černí pretoriáni budou na ulici bít lidi, může se hrdě říct: ty chlapce na ulici bijí Hitlerova slova a ta jsme už zakázali. Ale je to náš odvěký a stále opakovaný omyl: nezakázali jsme Hitlera, nýbrž svou vlastní svobodu. V každém z nás se přesto rozlehne příjemný pocit míru, pořádku a spravedlnosti.

Menšinový kandidát
7.11.2001    Mladá fronta DNES    str. 06    Názory
    KAREL STEIGERWALD        
Komentář

Ministr Kavan kandiduje na místo předsedy valného shromáždění OSN. Je to rozumné. Český úředník na místě předsedy valného shromáždění OSN je jistě chválou republiky. Jen úzkoprsé stvoření by se tomu bránilo. Čech vynikne ve světě - bude rok předsedou - z toho bude užitek. Kdo není přímo sociálním demokratem, může se pootočit o sto osmdesát stupňů. Rozumné to naopak vůbec není. Vládnoucí strana chce svému zasloužilému činiteli opatřit pěkný úřad. Pro sociální demokraty to jistě je dobré. Pro Kavana také. Pro stát kdoví. Kavan je muž divných politických nápadů. Jeho mezinárodní počiny se často vymykají běhu naší zahraniční politiky. Není obtížné jej podezírat, že vůdčí ideou jeho konání není ani tak prospěch českého státu jako spíše získávání hlasů pro kandidaturu v různých druhých a třetích světech. Jediné, co je na něm nesporné, je ctižádost. Rád hledá nečekaná řešení, jimiž by získal originální pověst. Daří se mu to - avšak ve spektru záporných výsledků. Na jeho krkolomné balkánskočínské či kubánské počiny se raději rychle zapomíná. Vůbec není jisté, že jeho pobyt ve vysokém úřadě OSN by republice přinesl prospěch. Je to postava sporná už doma - podobně originální aktivita v křesle předsedy valného shromáždění by se mohla proti republice obrátit. Sociální demokraté měli být ostražitější. Kavanova kandidatura vznikla sama od sebe. Vláda si měla včas položit otázku, jak velký konsens má tento kandidát? Dokonce si měla nejdříve podporu ať už Kavana či někoho jiného zajistit politickým jednáním s ostatními stranami. Třeba už proto, že Kavan bude případně v OSN sedět i za časů zcela jiné vlády. Prospěch vlasti je argument slabý. Kandidát s větší politickou shodou by byl lepší argument. Ale nechtějme po naší vlasti tolik cizácké noblesy. Naše domácí noblesa je jiná: menšinová vláda vysílá do OSN menšinového kandidáta. Komu to přijde divné, po tom předseda vlády mrští pěknou nadávkou.

Zítko versus stát
6.11.2001    Mladá fronta DNES    str. 06    Názory
    KAREL STEIGERWALD        
Zítko, vydavatel Mein Kampfu, byl definitivně odsouzen. Dostal dost. Můžeme se směle přiřadit k zemím, které trestají za vydávání písemností. Soudce řekl: Není rozhodující, zda kniha někoho ovlivnila (a udělala z něho nacistu), nýbrž že ovlivnit mohla. Řekl, že kde by mohl být nějaký zločin, tam patří trest. Jinak by tu paragraf být nemusel. Ale nechme toto právníkům. Od úvahy, že kde je trest, tam je i zločin, nejsme už daleko. Soudce podpořil ideu, že svět se má našim očím zakrývat. Co je špatné, nepatří na veřejnost. Hitler sice kdysi byl, vzpomínka v mozku vězí, ale co psal, hlásal, myslel - zakryjme. Kdo pozvedne roušku, aby použil právo vidět a znát toho šílence vcelku, budiž potrestán. Soudce by mohl být důslednější, dostal by do vězení spoustu lidí. Třebas vydavatele děl vychvalujících Stalina. Ale to se nestane. Proces se srpem a kladivem by vyvolal povyk u komunistů. Mein Kampf je šikovnější. Za něj nikdo nepozvedne hlas. Někteří i řeknou: Zítko na tom vydělal. V tomto osvětlení jeví se svoboda vědět a znát všechno méně důstojně a přitažlivě. K čemu svoboda, když je tu ten hnusný Hitler! Nu právě. Bránit svobodu názorů vlídných či milých, s nimiž se většina ztotožňuje, je lehké. Vždyť ani nikdo není proti. Ale svoboda je tu z opačných, daleko důležitějších příčin: aby ubránila i právo znát odvrácenou tvář světa. Soudce nám vzkazuje: Dámy a pánové, Hitlerovo učení nesmíte číst. Mohli byste podle hnout propagandě. Měl by vás informovat nějaký vyšší povolený odborník. Naše odpověď zní: My už je známe na vlastní oči, pojď tedy, soudče, trestat! Soudce chce uchránit uspořádaný obraz světa - bez zamlčených částí. Hnusných dějů jsou lidské dějiny plné. Soudce by mohl sestavit seznam toho zakázaného, když už věří, že je třeba zakazovat. Ročně by se to doplňovalo. V tom se, paradoxně, shoduje právě například s Hitlerem. I když to jistě tak nemyslí. Připomeňme soudci brechtovský paradox: Když trestali Zítka, mlčel jsem. Když trestali mě, neměl už kdo promluvit.

Svazky na cestě ven
3.11.2001    Mladá fronta DNES    str. 06    Názory
    KAREL STEIGERWALD        
Sněmovna v prvním čtení pustila na další cestu zákon o odtajnění svazků StB. Je to nezvykle solidní krok. Mnozí říkají, že nějaké estébáctví dnes už nikoho nezajímá. Většinou za tím tvrzením bývá dobrý důvod: zápis v registru svazků StB. Komunisté s obvyklou nestoudností formulují i další námitky. Odtajnění estébáckého svinstva je podle nich v rozporu s Listinou lidských práv a zákonem o ochraně osobních údajů. Pro komunisty by dnes i norimberský proces byl v rozporu s lidskými svobodami. Spolupracovník StB a vášnivý obhájce lidských práv poslanec Filip (KSČM) přidal důvod ještě bizarnější: zákon o zveřejnění svazků prosazují zahraniční zpravodajské služby. Spor o archivy StB má význam hlubší a zásadnější: Jak budeme nakládat s komunistickou vládou země? Jako s jednou z mnoha českých vlád, které bývají lepší či horší, nebo jako se zvláštním obdobím nesvobody, v němž byla důstojnost člověka bezpříkladně pošlapána? Dá rozum, že komunisté (a s nimi i část socialistické strany) budou vždy stát za tím prvním: naše rudá vláda byla jako každá jiná! To se mnoha lidem líbí. Zmenšuje to jejich vinu, hanbu, pocit ponížení a rozpaků z těch dob. Parlamentní debatu zpestřil ministr Gross prohlášením, že ještě nedávno (před příchodem socialistů do vlády) pracovalo mnoho estébáků pro nové tajné služby. Neboli: tak jako komunisté převzali síť agentů gestapa, tak dnešní tajné služby převzaly estébáky. Je to odhalení skandální, nechutné, mělo by otřást celým ministerstvem vnitra. Ministr Gross je ovšem, jak je v Čechách zvykem, nijak nedoložil, neuvedl žádná bližší fakta ani nepodal žádné žaloby. Mohl to vše také jen tak plácnout. Takovými sice děsivými, ale povšechnými výkřiky, které se nikdy ničím nedokazují, se politici dorozumívají stále častěji. Pokud Gross neřekne víc, měli by se bojovně bránit jeho předchůdci Ruml a Svoboda, které tak šeredně obvinil. Grossovo prohlášení je dalším důvodem pro odtajnění. Zavřené svazky jsou smradlavý šrapnel v rukou našich nezletilých politiků, kteří si použití toho smradu nikdy neodepřou. Otevřený svazek nebude už nic - jen důležitý snímek minulosti. Kdo je proti tomu, nechce nic jiného než další provoz estébácké šrapneliády. Zdá se, že po dvanácti letech to začínají chápat i naše zastupitelské sbory.

Nafrněná čest
2.11.2001    Mladá fronta DNES    str. 06    Názory
    KAREL STEIGERWALD        
Dva duchovní odstoupili z funkce člena Rady ČT. Před rokem Rejchrt, letos Karásek. Oba na protest proti praktikám, s nimiž nemohou souhlasit. Bližšího o těch praktikách nám však neřekli nic. Oba jsou evangelíci. Rejchrt byl za čin pochválen, byla mu vzdána veřejná čest. Karáska to asi čeká. Jejich postoj se považuje za pěknou ukázku mravní výšiny, která se nějakými nečistotami v jednání rady nezaprasí. Oba však byli do Rady ČT zvoleni z opačného důvodu. Aby tam byli okem a uchem veřejnosti, aby všechno viděli, slyšeli a poznali a aby nás, veřejnost, včas informovali, pokud by se o nějaké nečistotě dozvěděli. A pokud by ji jen začali jako Karásek větřit, právě proto by v radě měli setrvat a nečistotu dohledat jak ohaři. Karásek řekl, že rada podlehla tlakům zvenčí. Co tím myslí? Korupci? Nátlak? Ovlivňování, které přesahuje rámec zákona či slušnosti? Podlehla celá rada? Nebo jen část, která volila jinak než Karásek? Nebo jen část té části? A kdo dělal ten nátlak? Na novém řediteli ČT už zas lpí podezření, že má být v něčích službách? To jsou vážné otázky. Po odpovědích se měl pídit právě člen rady Karásek. Proto byl do Rady ČT zvolen. Neřekl však nic určitého. Místo věcného odhalení obvinil. Také jen všeobecně. Jen jaksi zafňukal. Všechno je se vším spřaženo, domluveno, upečeno. Karásek však přehlédl, že právě on je ten, kdo takové zlořády má odhalit a zveřejnit. Místo toho abdikuje - a dostane medaili. Budou mu klepat na ramena. To je panečku čestný muž! Oba duchovní znázorňují obvyklý nafrněný český postoj: Nezvolili jste, koho já chtěl, tedy jste ovlivněni zvenčí. Katolík by poznamenal, že od těch dvou heretiků nic jiného nečeká. I s církví tak naložili. Bezvěrci si poznamenají: čest a sláva se nedávají za práci. Za gesta se dávají. A to oba duchovní dobře vědí.

Více vyžaduje více
1.11.2001    Mladá fronta DNES    str. 06    Názory
    KAREL STEIGERWALD        
Fejeton

Stát dosáhl výsledku, který už mu nikdo nevezme. Počet státních zaměstnanců se přehoupl přes půl milionu. Je to důvod k radosti. Stát, jemuž nepřibývá zaměstnanců, je churavý. Naštěstí takový stát asi neexistuje. Šťoural by řekl, proč přibývá třeba hasičů, když nepřibývá požárů. Kolik hasičů hasí, kolik na požár jen čeká? ptal by se. Položil by zdánlivě logickou otázku: Proč stoupá počet státních zaměstnanců, když počet obyvatel klesá? Správná odpověď zní: Právě proto. Státní matematika je neeuklidovská. Jedna a jedna jsou tři. Tři bez jedné jsou nejméně čtyři. Podle těchto vzorců se dělí a slučují úřady. Spoj dva, výsledek je: nárůst zaměstnanců. Ze tří úřadů jeden zruš, počet zaměstnanců neklesne, nýbrž stoupne. Každá akce "snížení státních zaměstnanců" skončí zvýšením - minimálně o zaměstnance snižovacího úřadu. Odborník vidí, že to zavání einsteinovským prostoročasem. Stát má proto větší rozum než občané. Nenazírá svět v jakési primitivní perspektivě - kdo je užitečný a komu. Stát není služka. Říká: Vzrůst, štěpení a přeskupování úřadů a zaměstnaneckých mas v nové a složitější útvary či tělesa, to je skutečný tajemný smysl státu! Proto v neustálém pohybu a v kolotavých proměnách existují střední, krajské, místní a celostátní celky, části, kanceláře, hodnosti, referáty a separáty. Také oddělená pracoviště. Nebo pracoviště přidělená, odštěpená, dočasná, delimitovaná a segregovaná. Půl milionu je pěkné číslo. Někteří bázliví ministři je popírají. Ministr školství: "Nevím o tom vůbec nic!" Může být, že neví. Těžko se to dá sledovat. Množí se to náramně rychle. Ráno do úřadu jdou dva zaměstnanci, odpoledne domů už tři! Je to způsobeno vlhkým a teplým prostředím v kancelářích. Jiní ministři mluví odvážněji: "Ministerstvo školství bude platit mzdy zaměstnancům škol, které dosud patřily ministerstvu zemědělství, zatímco střední školy přecházejí pod kraje." To je hned každému jasné, proč to všechno stoupá. Co se stane, až všichni občané budou zaměstnanci státu? Krizový štáb při úřadu předsedy vlády už to ví: dojde k nedostatku úředníků. Řešení se spatřuje v dovozu úředníků z méně vyvinutých zemí, kde je úředníků přebytek. Dovozem úředníků stoupne počet úředníků, který si vyžádá logicky další nárůst úředníků. Když stoupá počet úředníků, vyžaduje to pochopitelně více úředníků, kteří se o vzrůst úředníků starají. Snad není těžké toto pochopit! Shrnout se to dá do jednoduché poučky: více úředníků vyžaduje více úředníků.Vláda se však jako vždy plete: žádná země, kde je úředníků přebytek, neexistuje. Všechno je to teprve v plenkách. Uvidí se, co bude dál.

Vlnitý plech
31.10.2001    Mladá fronta DNES    str. 06    Názory
    KAREL STEIGERWALD        
Česká politika. Budiž. Povznášející to nebylo nikdy. Připomeňme si dobu slávy: předkové uloupli ve vídeňském sněmu desku z lavice a ukazovali ji na Národní třídě v Praze jásajícím davům. Deska byla dřevěná. Většího vrcholu zatím česká politika nedosáhla. I když k výšinám našlapuje neustále. Jeden nepůjde na Hrad, aby neztrapňoval první dámu. Ta mu, sama od rány, nechce podat ruku. Křičel vloni jako zupák na jejího manžela. Ten nepřehlédne svátek: prohlásí, že chlapík dole v první řadě natírá socialismus kapitalistickou barvou, ale on nahoře to už prohlédl. Z první řady se ozve: Jak strašné zneužití svátku ústy Čalfova kamaráda. Pojďme však dál: v šatně už ten třetí řeže druhému do nového kabátu pruhy. Jemu samému ten čtvrtý lije do přezůvek inkoust. Pátý píše druhému anonym: Jsi eunuch, paroháči. Čtvrtý s druhým prořezali třetímu pneumatiku. Třetí říká, když lepí tu pneumatiku, prvnímu: Jsi chřadnoucí monarcha. Ten se filozoficky zasmuší: Jste svět zvláštní nadrzlosti. Nejsou to tak zcela politici. Spíše baviči. Předstihují se v zábavnosti, zaujmout chtějí vtipem, bonmotem a řízným odkopnutím těch druhých. Spisovatelé legračních esejů. Česká ctižádost: zamyslel jsem se a řekl jsem jim nahlas, jak to je po pravdě. Český nedostatek: tím to končí. Všimněte si - většina politiků ráda v televizi dává na frak zkušeným klaunům. Doma v dílně je to slabší. Jejich úkolem už není vést, říkat směr a stát si za svou směrnicí. Jejich úkolem je pobavit obhroublostí. Nikdo z nich neřekne: Mám výzvu! Každý raději řekne: V sousední straně ukradli vlnitý plech. A neočistí si boty, dělá šlápoty po koberci. Koberec je však státní, půjčený z fondu. Měřítkem politiky není výzva, nýbrž vlnitý plech. Možná se význam politiky zmenšuje. Proto tropí tolik hluku. Možná je dnes už nejvyšší možnou ideou politika - nechat lidi na pokoji. Věcí, k jejichž spravování politiky potřebujeme, je stále méně. Tak z nouze nabízejí: Nepodáme dámě ruku. Bavíte se? K svátku republiky se taková nabídka zvlášť hodí. Republika už není víc než všichni politici, nýbrž každý politik je víc než celá republika.

Sled zlých historek
30.10.2001    Mladá fronta DNES    str. 06    Názory
    KAREL STEIGERWALD        
Důstojník je obtloustlé nemehlo, jež vleče síťovku s nákupem. Základní vlastnost: mazaný hulvát. Jednoho dne dřepí v tramvaji, čpí pivem a čučí do deníku Československý sport. Nad ním stojí těhotná žena. Přistoupí mladý vlasatec, cvrnkne důstojníka do čepice a praví: Vstávej, evrgrýne, tady nejsi v Bolívii. Tolik říká starý vtip. V nových časech nás asi chuť smát se vojákům přechází: není hořkého kalichu, který by armáda nemusela vypít do dna, a není už zlé historky, která by se jí nestala. Jistě, v každé armádě se stane, že se srazí dva tryskáče či se neotevře padák. Mezi těmi událostmi, které se nazývají neštěstí, uplyne však velký čas normálního vojenského života, v němž národy své armády ctí. Ne tak v Čechách. Sled tragikomických událostí je děsivý, pitomé historky (se ztrátou životů) následují jedna za druhou. Připomeňme poslední měsíc - událostí na celý jeden život: vrtulníku letícímu "z opravy" upadne ve vzduchu kulomet, obrněná vozidla, která mají zastrašovat (bah!) teroristy, nedojedou do Prahy. A když dojedou, zločinecká organizace "Rudý doutnák" jim posměšně ukradne světlomet - tak bedlivě hlídají Svobodnou Evropu. A v neděli "nejlepší" vrtulník země, který vozí i hlavu státu, upadne na zem s astronauty. Prý nasál ptáka. Můj bože. Buďme rádi, že nemáme námořnictvo. Co by asi dokázala nasát naše letadlová loď? Stojíme před groteskou, nikoliv před činem hodným důstojnosti: místo aby abdikoval, převezme ministr obrany za pád vrtulníku z rukou prezidenta večer medaili - za odpolední hrdinství podpraporčíka Šelonga. Medaile Za hrdinství - tomu rozumíme, ale kde je generálská hlava, která padne s vrtulníkem? Rozborů armády a kritiky poměrů v ní už bylo dost. Reforem taktéž. Netvor se však nemění, jen zmenšuje. Za sedm let už nebude. Všechno to v něm vybouchne, spadne, shoří. Co nespadne, roznosí se překupníkům. Armáda není nebezpečná nepříteli, nýbrž sama sobě. Profesionální armáda by z toho důvodu měla vzniknout ještě dnes. Otázkou však je, zda profesionalizace to strašlivé a nepochopitelné těleso spasí. Možná že národ, který nikdy nebyl ochoten za svou svobodu bojovat, armádu nechce. Však také neví, k čemu by ji měl.

Idea státu českého
27.10.2001    Mladá fronta DNES    str. 06    Názory
    KAREL STEIGERWALD        
Komentář

Stát si vyšlápne na lajdáky. Má k tomu nový sazebník pokut za přestupky, který víc než co jiného připomíná starověkou říznost - usekávání rukou za kdeco. Je to přísná, leč dobrá idea: bezrucí se přestupků nedopouštějí. Přestupek je však drobná věc na spodním patře či v přízemí života - proti ní na druhém konci jsou ve vysokých patrech strašlivé zločiny. Drsné vraždy, krutosti, mučení, ustavičné útoky proti majetku. Za ty se dává sedm, deset, dvanáct let s propuštěním po půlce. Sazby v přízemí naopak stoupají. Poškoď "občanku", kus státního papíru s malou cenou - pět tisíc! Dopusť se všelijakých opomenutí - osm tisíc, deset tisíc, patnáct tisíc. Stát dráb, není pochyb, vzal sukovici a vyšel mezi poddaný lid. Bude zle. A bude pořádek. Nemusí být. Stát je jako my - před zákonem jsme si rovni, buďme si rovni i před pokutou. Sestavme i státu sazebník. Špatně rozhodl ve správním řízení - pět tisíc! Opozdil se o měsíc? Deset tisíc! Obtěžuje nepovedeným zákonem, který zítra předělá? Dvacet tisíc! Bije lidi opilý policista? Sto tisíc! Nesvítí támhle veřejné osvětlení, nepřijel včas státní vlak, byť platím daně? Deset tisíc! Sazebník ať si každý doplní sám. Stát, jak známo, je sám velikým zdrojem nepořádku, nesprávných údajů, zmatků, nepřesností a protiprávností. Platil by jak černý. Drakonický sazebník by přivedl ten moloch na mizinu. Ale stát, sám sobě stále ještě pánem, co si nedovolí na sebe, dovolí si na poddané. Za nesplnění svých povinností nezaplatí nic. Novomanžel, který včas neohlásí na matrice své štěstí, zaplatí pět tisíc korun! Chcete vědět, proč se stát tak rozkatil? Výběr pokut je příliš nákladný. Náklady pohltí ty pokuty a ještě něco navíc. Zvýšení pokut má pokrýt ty náklady. Není tedy zvýšením trestů, nýbrž skrytou daní - pro ty tučné úředníky. V této logice: věznice jsou drahé, všem rok navíc! Doplňme státu sazebník: za nerentabilní vybírání pokut - sto tisíc pokuty! Možná však jen nadále platí spiklenecká idea státu (má teď svátek) českého: My se na to vykašleme, vy se na to vykašlete. Oni to budou vyměřovat, my to nebudeme platit, oni to nebudou kontrolovat. Třeba nás chtějí jen potěšit: nezaplatit patnáct tisíc je větší radost než nezaplatit jeden tisíc.

Maminka: před očima mžitky
26.10.2001    Mladá fronta DNES    str. 06    Názory
    KAREL STEIGERWALD        
Dočetl jsem se, že hanobení herečky Šafránkové je "pomstou plíživých revanšistů, jejichž útok na nezávislost ČT byl v lednu úspěšně odražen. Herci jako celek tehdy zklamali očekávání televizních normalizátorů a musí za to zaplatit! Není nic snazšího než je představit jako demoralizované alkoholiky, sadistické upíry a sexuální maniaky." To je velmi originální objasnění jevu celkem málo originálního: že bulvár špiní zajímavé lidi. Odjakživa tíhneme k dalekosáhlým kombinacím. Povšiml si toho i Jaroslav Hašek. Ve Švejkovi píše o soudci, jenž hledal nitky, které se od pachatele táhly dál, až k nitkám, na něž navazovaly další nitky, na nichž lze oběsit další a další připojené pachatele. Pachatelem ve skutečnosti byl člověk, který se jen šel vykoupat. Bez nitek se u nás nikdo nehne z místa. Vykládejte o něčí blbosti bez nitek, nebudou vás ani poslouchat. Přivřete však oko, naznačte, kam až se to táhne, zájem o vás stoupne. Nitky jsou to pochopitelně politické a táhnou se příšeřím od našich nepřátel až na popraviště. Někdy reálné, jindy mravní. Ani Slánský nevisel jen tak, nýbrž na dalekosáhlých nitkách. Dnes je ovšem líp: nitky se motají ze slov v novinách, nic celkem neznamenají, leda mohou někomu otrávit náladu. Mohou však také, svou ubohostí a lidovou oblibou, zatemnit úsudek. Nám nestačí, že bulvární list hanobí a pomlouvá. My k tomu hanobení musíme přivázat právě ty nitky a nitky. K nitkám pak na druhém konci ty či ony politické předáky. Nic u nás není nepolitická blbost, každá blbost má svůj sekretariát. Má to výhodu: alespoň víme, kdo to všechno zavinil! Vždyť je dobře, že přišla pomluva, čert ji vezmi, však je komu ji přivázat. Ne řešit - použít, to je plus! Ale tato výhoda je současně také nevýhodou. Z obyčejných lidských hloupostí se stávají nesmírně tajemné propletence - a ty nikdo neřeší. A proč také - vždyť to řešit nejde, problém se vine až nahoru k bohům. A řešte problém s bohy!S producenty nitek je potíž. Vnucují vám, že profesor Kohák, toto filozofické medvídě, je druh islámského teroristy. Vnucují vám také, že si to někdo určitý myslí. Stejně tak vám vnucují, že Šafránkovou pomluvil pomocí Supru vlastně Klaus, aby se pomstil hrdinům z ČT, protože mu znemožnili ukrást televizi. Niťař Fencl (čerstvý případ) vám vnucuje, že od pravdivých informací o jeho černé duši se táhnou nitky k "zaplaceným nepřátelům". Činnost niťařů je neúnavná a všudypřítomná. Svou nitku jistě dodá i otravný sexuální hypertrof Březina. Zeman - král niťařů! Ten mívá nitek plný kufr. Často se pak na nich mrská sám - viz bamberská nitka! Pachatel blbostí a lumpáren to pak má dobré. Řekne si, když nitky, tak nitky, a vyvalí na nás další. Jiné. Opačné. Místo Klause nasadí třeba Hrad. Kopněte jej do zadku za tu jeho špinavou hubu a on řekne: Hle, hradní perzekuce. Ve vašem oprávněném kopanci uvidí nitku od Hradu ke dvoukoalici. A bude mu dobře - není hulvát, nýbrž také oběť nitek! Vám dobře nebude, vy pleťte protinitky. Za mlada nás učili básničku o mamince: nitka vedle nitky, před očima mžitky. Nám dětem nebylo jasné, co se děje. Dnes už víme: to se maminka učila dějiny českého politického života. Odtud nitky, odtud mžitky. Chudák maminka. Nitky od ní se táhnou až bůhvíkam.

Šafránková a Zeman
24.10.2001    Mladá fronta DNES    str. 06    Názory
    KAREL STEIGERWALD        
Glosa

Herečka by měla podat žalobu. Je zbytečné v médiích se ozývat. To se Supru může jen líbit. Oni řeknou, my řekneme. Slova tečou. Soud by měl proběhnout rychle. Do měsíce. Zjednal by spravedlnost všem. Pokud by dal herečce za pravdu, musel by Super za pomluvu potrestat. Přiměřeně jeho obratu. V milionech. Příště by i v Supru věděli, co stojí pomluva. Potíž je, že soud by běžel léta. Výsledkem by byl neškodný peněžitý trest a nemastná omluva, v níž by herečku opět dovedně urazili. Už Čapek radil - Nesuď se s bulvárem. Podobný problém má Zemanova vláda. Za běžný politický odsudek chce stamiliony, omluvu a zánik zločinného listu. Bylo by dobré sledovat soudní přičinlivost v obou případech. Dva rozdíly už teď jsou: čest obou skvělých herců nepošpiní ani Super, zatímco Zeman neuvážil, co by bylo, kdyby proces vyhrál. Jeho čest by to změnilo k horšímu. Řeklo by se, že jako diktátor skáče policejně soudní botou po svobodě tisku. Takový výrok nepřežije žádná vláda. Čest dvou občanů (herců i neherců) je stokrát vážnější věc než zuření nějaké vlády, která nikdy nelže. O co se asi naše soudy postarají lépe?

Topte si ministra
23.10.2001    Mladá fronta DNES    str. 06    Názory
    KAREL STEIGERWALD        
Na ministra Fencla není příjemný pohled: valí se na něj morové rány jedna za druhou. Tam, kde bychom rádi očekávali sebevědomého ministra, jenž řízně odráží "osobní útoky a pomluvy nepřátel", vidíme slabého muže, který se chabě vykrucuje, tápe, manévruje. Bude "trestat neslušné redaktory". Zatím krčí rameny, kroutí hlavou: Jdou po mně, kdosi to řídí, kdosi to platí! Takto vyhasínajících ministrů jsme již zažili dost, podle hesla "až k hořkému konci". Jeho předseda vlády za něj zvedá zbraň: Nenechám si odstřelovat ministry. Třísky z pokácených stromů poletují, jako by šlo opravdu o krutý zápas politických dřevorubců. Jako by jedni chtěli nebohou postavu zadávit, jiní ji brání! Skutečnost je jednodušší. Sám Fencl může lehce dokázat, že nespekuloval s pozemky za třicet milionů, když s nimi nespekuloval. To by byla lepší rána těm, kdo po Fenclovi "jdou", než mumlání o nepřátelích. Fencl místo toho přichází s objevem: Informoval jsem StB neškodně. Řekl už někdo: Informoval jsem StB, abych škodil? Fencl není satan, mastil to jak leckdo. Jen si laťku služebnosti položil nízko. Se vstupem vojsk na území nesouhlasil, pak zas souhlasil. Dnes formuluje novou etickou kategorii: Informoval jsem neškodně. Jak to myslí? Jakýsi Pepek Vyskoč konce století? Když byl předseda vlády vůdcem opozice, byl na aféry a skandály vládnoucích politiků velmi citlivý. Čest a poctivost měl na prvním místě a v ústech. Dnes citlivost zeslabil. Pro sociální demokracii stanovuje jiný řád. Zaplavil ji schopnými "kádry" z bývalé nomenklatury. Všelijakými tajemníky, lidmi rudého příšeří, na které si už pomalu veřejnost zas zvyká. Jejich brodivé pohyby v milionových aférách jej však neruší. S Fenclem se ustanovuje oficiálně nová teorie neškodnosti. Potvrzují ji dnes i mnozí členové KSČ: Vždyť já jim tu stranu ředil! Z takového švejkovství sestavuje Zeman svou vládu. Ve švejkovství jsme však začarováni dodnes. Fencl se diví, jak se jeho spis z StB ocitl na veřejnosti. Divme se též - vždyť je ten spis podle zákona tajný! Opatřit si jej může jen Fencl sám. Je to špatný zákon. Ale je i neškodný: neplatí zcela. Fencl může naříkat: Kdo má styky, má spisy. Jeho pocit, že kdesi jsou jacísi "nepřátelé", nemusí být tak zcela nesmyslný. Jako bychom žili ve světě spojitých nádob, v němž obé spolu souvisí: ministr s nedůstojnými pohyby a hanebné spisy, které jsou tajné, takže je každý už zná. Toto divně neurčité prostředí vyhoví každému: nepotopitelný pozemkový ministr může plavat dál, kdo však chce, může si jej klidně topit, jak se mu zlíbí. Předseda vlády mu vzkáže: Vlez mi na záda, pistolníku!

Fredie Hitler
16.10.2001    Mladá fronta DNES    str. 06    Názory
    KAREL STEIGERWALD        
Slavná americká metalová skupina Anthrax uvažuje o přejmenování. Zpěvák Scott Ian říká, že je to podobné, jako by se psal rok 1937 a on se jmenoval Fredie Hitler. Výstižný příměr. Jenže ani Hitler se neodvážil překročit čáru všeobecné smrti. Zbraně hromadného ničení nikdy nenasadil. Podivné omezení, při hitlerovském fanatismu skoro nepochopitelné, platilo i v okamžiku zániku nacistické říše. Nacisté toužili po tom, aby jejich odchod do nicoty byl ozářen apokalyptickými záblesky. Hitler rozkazoval: Zničit vše včetně německého národa! Jeho další existence je zbytečná. Plyn přesto na lidstvo nevypustil, neposypal svět biologickou zbraní. Bůh ví, jakou měl brzdu. Fantazie dnes už brzdy nemá. Představte si jakoukoliv apokalypsu - může být. Smrt může přijít jakkoli. Z nebe, z vody, poštou, jak si přejete. Svět se třese před antraxem. Možná je už v Praze. Možná místo antraxu přijde - jaderný záblesk. Stoupá podezření, že původcem takového ohrožení by mohli být či jsou, jak jinak, islámští teroristé. Je to strašlivé podezření. A přesto ze strany podezřelých nepřichází žádné rázné odmítnutí, žádné energické ujištění, že až tam by islámští fundamentalisté nikdy nešli. Mlčí i vlády, které mají k islámskému terorismu blízko. Neříkají: Zbraně hromadného ničení nikdy ne! Místo toho mumlají temná proroctví. Možná se jim líbí panika v bílém světě. Jejich mumlání však prohlubuje příkop. Skutečně nám chtějí říci, že kvůli jejich bohu nás islámští sebevrazi posypou bakteriemi, viry, plyny? Že odpálí jadernou nálož, aby je i nás katapultovala rovnou do zeleného nebe? Protože fantazie nemá brzdy, napadne ji i strašné řešení. Jedinou skutečnou obranou před zbraněmi hromadného ničení je vyhlazení útočníků - zbraněmi hromadného ničení. Co by tak šílené řešení dalo islámu, je jasné. Ocitl by se celý v nebi. Technický náskok neislámu je příliš velký. Vojenskou převahu žádné množství náboženských sebevrahů nevyrovná. Na zničené zemi by zůstaly jen těžko čitelné stopy. Je nejvyšší čas, aby mulláhistán ujistil svět: nebe je nebe, ale antrax je antrax. Je snad lidstvu dáno prožít opravdu všechny katastrofické fantazie - před nimiž i Hitlerova zrůdnost bledne?

Zabíjení nevinných
15.10.2001    Mladá fronta DNES    str. 06    Názory
    KAREL STEIGERWALD        
Talibanci budou jejich počty neustále zvyšovat. Budou zdůrazňovat, že jde o teroristické útoky na nevinné oběti. Američané omluvně přiznají vždy menší číslo, obětí budou litovat a zdůrazní snahu počet "omylů" minimalizovat. Nikdo se jich však nezastane, protože by se musel zastat zabíjení žen, dětí a starců. Čím déle válka potrvá, tím více se bude od Američanů světové veřejné mínění odvracet. Světová veřejnost očekává zázraky: ať USA ubrání náš svět před islámským terorismem - ale bez obětí na islámských životech. Každá oběť bude připsána do černé knihy amerického "imperialismu". Včetně obětí, které si talibanci připíší navíc. Za oběti v NY si Amerika může už dnes sama - prý příliš vysoké domy, příliš velká pýcha. Vraždění v NY se postupně proměňuje v jakési politováníhodné vedlejší důsledky boje vlastně spravedlivého. Píše se: americký díl viny. Mrtví pasáci koz jsou silnou a efektní obžalobou. Už dnes se Američanům klade sugestivní, ale i pokrytecká otázka, proč sahají po zbrani, proč s Afghánci nediskutují? Výzvy náboženských fanatiků ke zničení "americké civilizace" se interpretují jako nešťastný důsledek "palčivých problémů našeho postmoderního světa" a jeho "selhání". Za důkaz selhání se považuje právě odhodlání Ameriky bránit se. Nevinné oběti útočících teroristů se berou jaksi samozřejmě. Oběti americké války naopak velmi padají na váhu. Z každého válečného konání se lehce vyřízne nespravedlivý a nelidský úsek. I nacisté "po pravdě" hlásili: spojenečtí teroristé bombardují naše ženy a děti! Dodnes se píše: proč útok na Drážďany? Válka Spojenců, ve svém celku spravedlivá, zachránila svět před nacismem. Krutých, nesmyslných či nespravedlivých detailů udělala dost. Válka je vždycky detail i celek. Naše bílá civilizace nechce mrtvé. Zděšeně se ptá: proč jsou? Nikdo však neporadí, jak vést válku a nezabíjet nevinné. Po Americe chce svět jediné: braňte nás místo nás. Válku veďte. Ale nestřílejte.

Jak si vládne lid
12.10.2001    Mladá fronta DNES    str. 06    Názory
    KAREL STEIGERWALD        
Komentáře

Je nepochybné, že ústředním heslem naší sociální demokracie není "lidskost proti sobectví" ani "čisté ruce", nýbrž "co problém, to úřad". Jako by tu socialisté vzdávali hold staré habsburské byrokracii. Poslední vzniklou radou je Rada pro rovné příležitosti žen a mužů. Vznikla obvyklým způsobem. Je problém (nerovnost mužů a žen), proto je zapotřebí nového úřadu. Proč mají právě socialisté tak bezmeznou důvěru ke vznikání nových a nových kanceláří, je záhadné. Ovšem jen pro toho, kdo nemá socialisty dobře prostudované. V pozadí všech těchto rad, komisí, orgánů (atp.) je vždy pilíř všeho sociálnědemokratického přemýšlení: stát je tu od toho, aby za vás (za nás) řešil všechny problémy a obtíže, které nás (vás) mohou postihnout. Je vždy lepší, aby to dělal on se svými odborníky, než aby se lidé pouštěli do svých problémů sami - jaksi amatérsky. Rada pro boj s diskriminací žen nás nepřijde draho, sotva milion ročně. K rozlousknutí si vytkla pěkný oříšek: bude řešit "diskriminační tendence vyplývající z kulturních tradic". Citlivější člověk lehce vyčte, že za touto frází se neskrývá celkem nic. Nasadit jakoukoliv "radu" na "diskriminační tendence vyplývající z kulturních tradic" navíc zavání pokrokářskou naivitou band, které kdysi "odstraňovaly zaostalost venkova" či "osvobozovaly ženy" jejich totálním nasazením do průmyslu. V tomto smyslu se rady ovšem obávat nemusíme, dělat nebude bezpochyby nic, krom popisování papíru návrhy a usneseními, jichž si nebude (celkem rozumně) nikdo všímat. Rad, výborů a komisí je mnoho. Vláda možná věří, že jde o kýžené "přibližování k lidu". Ve skutečnosti však jen expanduje do oblastí, kde není ničemu prospěšná. Krom vlastní pýchy: všemu rozumím, vše řeším. Mám na to radu s komisí.

Hořká organizace
11.10.2001    Mladá fronta DNES    str. 05    Názory
    KAREL STEIGERWALD        
Glosy

Dost nebezpečný stát Sýrie byl zvolen do Rady bezpečnosti. Pro bylo sto šedesát států. I my. Sýrie je na americké listině států podporujících terorizmus. Co ještě je, víme. Radě bezpečnosti to hodně pomůže. Tato situace připomíná slavné časy OSN, kdy ve ctihodném shromáždění s úspěchem řečnil negramotný lidožrout a státník Idi Amin, vládce Ugandy, kdy úctu a čest na témže místě získal samopalem ozbrojený tehdejší terorista a nositel Nobelovy ceny míru Arafat. Nedivme se tomu. Demokratické státy, jejichž občané se těší svobodě, jsou v OSN v drtivé menšině. Na křeslech kolem nich sedí zástupci prapodivných vládců, kteří jsou pro své země zdrojem utrpení a bolesti. V OSN však delegáti těchto hrdlořezů mluví, jako by to byli nějací opravdoví zástupci. Padesát let s nimi demokratické země všelijak handlují, smlouvají, kšeftují - hlas je hlas. Teď právě pro afghánskou válku. Doma jedí děti či vraždí sousedy - v OSN důstojně zvedají ruku a říkají: Jsme pro mír. Nebo říkají: Nět! Bůh ví, k čemu OSN vlastně je. Jen proto, aby, jak praví bible, byly všechny pronárody spočítány? Dosti hořká organizace.

Proti islámu?
10.10.2001    Mladá fronta DNES    str. 04    Názory
    KAREL STEIGERWALD        
Komentář

Říká se: nevedeme válku proti islámu, nýbrž proti teroristům. Že jsou to teroristé islámští, je však nepřehlédnutelné. Vyvěrají z jakési islámské duchovní zduřeniny, zdůvodňují se z jejích zdrojů a odměnou očekávají islámský ráj. Svět, který kolem teroristů mobilizuje materiální podporu a duchovní argumenty, je také islámský. Marno je říkat: islám sám je mírumilovný. V rukou ideologů terorizmu je islám mocná zbraň. Bez jakéhosi "náboženství" se neobejde žádný terorista, islámskými počínaje a komunistickými či křesťanskými konče. Upalovat čarodějnice bez "teorie" není možné. Není možné zabíjet bombami "kapitalisty" bez teorie. Terorista je jiný druh zločince: nezabíjí pro osobní prospěch, nýbrž ve jménu ideálů. Proto bývají jeho vraždy tak nelidské a kruté. Proto je obrana před ním tak obtížná. Vždyť on obětuje nás i sebe! A proto také mají teroristé tolik zastánců. Ideály strhují. Za zády krvavých hochů je vždy rozsáhlá teorie, která vzletnými slovy jakýchsi úchylných filozofů či náboženských mudrců zdůvodňuje, proč vraždit. Rudé brigády či Světlé stezky bojovaly proti kapitalizmu terorem. Představitelé komunistických států říkali nahlas: teror ne, potichu jej však platili a cvičili. Důvod? Teror hubil kapitalizmus! S pádem komunizmu rudý teror zmizel. Bez moskevských pánů ztratil sílu a přitažlivost. O své zduřeniny svedla i katolická církev urputné zápasy. Upalovat lidi, či ne? Vyhlazovat kacíře? V každém náboženství je dost místa pro krutost a fanatizmus i pro lidskost a toleranci. Jde jen o to, co si věřící vyberou a jak svou víru vyloží. Vedeme válku s náboženskými teroristy. Neříkejte o nich: bída je vede. Oni sami bídu produkují. Vyhrát tu válku můžeme stěží. Vyhrát ji může jen islám sám. Postaví se proti svému zduření? Zničí "svět duchovních argumentů" terorizmu, nebo jej bude dál rozvíjet? Většina viditelného islámského světa dnes za teroristy stojí a podporuje je. Buďto veřejně, nebo diskrétně. Dokud tu budou teorie, budou také teroristé. Naše zabíjení způsobí jim martyrskou radost. Svou zduřeninu musí vyplivnout islám sám. Pokud to neudělá, válka proti němu potrvá. Politická korektnost nás nutí říkat, že to není boj proti islámu, nýbrž proti vrahům. Je na islámu, aby se od těch vrahů dostatečně viditelně oddělil.

Když začíná válka, neusmívej se
9.10.2001    Mladá fronta DNES    str. 06    Názory
    KAREL STEIGERWALD        
Ano, když začíná válka, neusmívej se. Tuto poučku bychom si měli vštípit. Říkáme: Až zabijeme všechny teroristy, nebudou už žádní teroristé. Do války jdeme s přesvědčením, že po ní bude lépe. Tak začíná každá válka. Vzpomínejme: hudbou, pochody vojáků zasypaných květinami, projevy na vyzdobených tribunách, jásáním lidu, hodinkou nenávisti k nepříteli. Stoupá spotřeba hudby, vlajek, květů a dětí, pozvednutých k obličeji státníků. Píší se projevy: Vzhůru! Neustoupíme! Musíme! Vítězství! Mír! I průběh je vždy týž: mrtvoly, krev, bolest, nepochopitelná krutost a šílenství. Žactvo všech věků dělí války na spravedlivé a nespravedlivé, na naše a cizí. Mrtvoly se už nedělí, jsou všechny stejné. Hnijí v polích, a to hnití je také vždy stejné, bez ohledu na ideály. Mrtvola vždy shnije rychleji než ideál. Tak končí války: Spravedlivý nemůže být lépe zabitý než nespravedlivý. Jsou mrtví stejně. Mrtvoly se však v dějepisech nevyučují. Zahrabou je. Proto existují ráje: tam přijdeš, válečníku, až tě zabijí, ne do hlíny. Jinak je plodnost válek nepatrná. Když ti čas a historie dovolí poodstoupit od nich, jeví se stále víc a víc nesmyslné a zbytečné. Užasneš, z jak idiotských důvodů se lidé hromadně vraždí! Jestlipak přišly všechny ty kostry alespoň do ráje? Rájů je však víc - nevedou spolu nakonec také války? Boj tady, boj na nebi? Proč ne. Řekové věřili, že i nesmrtelní bozi se vraždí. To by se lidem líbilo: nekonečný mord! My spojenci chceme zabít vrahy. Chceme tím dosáhnout bezpečí. Bush to popsal zvláštními slovy: "Pečlivým vršením úspěchů a plněním celé řady rozhodných výzev zvítězíme." Jedinou cestou, jak docílit míru, je pronásledovat ty, kteří jej ohrožují. Přesněji řečeno: zabít je. Máme z toho radost, protože chceme sami žít. Ale čím víc teroristů zabijeme, tím víc jich pak bude. Ládin je dostatečně atraktivní, charismatický a oduševněný, aby strhl miliony. Vysoký, fascinující mediální typ. Patrně bude nesmrtelný. Jistě už se těší, že zemře. To osloví spousty lidí. Asi se na něj nachytají i mnozí Evropané - je to krvavý Polokristus dvacátého prvního století. Vypadá pěkně, zláká. Možná sesadí z trůnu Che Guevaru. Otázkou je, zda už napsal své dílo. Můj boj se satanem. Tak to lidé odjakživa chtějí. Hitler se zabil, spojenci obsadili Německo a došlo k překvapení: po nacizmu s jeho mystickým fanatizmem neštěkl pes. Člověk by očekával, že ještě desítky let budou jeho ctitelé bojovat v podzemí. Podobně zanikl komunizmus. Žádná ilegalita, žádný terorizmus. To vnucuje otázku: Kolik ládinizmu zbude po této naší válce a kolik z trosek vstane ládinistů? Je to podivné poznání: Abys mohl žít jako svobodný občan, musíš jiné lidi vyvraždit. Je to poznání, které s člověkem otřese. Ládin bohužel neví, že nepřijde do ráje, nýbrž shnije jako každý zabitý. My už to víme. Proto máme z války menší radost než on. A ještě hůř nám bude, až pochopíme, že zabít musíme především kněze terorizmu. Teprve pak ty jejich fanatické pěšáky. Jdeme do války a neusmíváme se.

Býti lustrátem
4.10.2001    Mladá fronta DNES    str. 04    Názory
    KAREL STEIGERWALD        
Pro někoho to bylo velké vítězství. V lustračním zákoně viděl první improvizovaný a dočasný krok k "očistě" společnosti od komunizmu. Pro jiné byl "fašistoidním zlem", které "drtí lidská práva". Krok to nebyl první, nýbrž poslední. K žádné "očistě" od komunizmu nedošlo. Po dvanácti letech můžeme s lítostí konstatovat, že s břemeny komunistického panství v zátylku půjdeme dějinami dál. Zákon přinesl jediné: připozdržel přátele starých pořádků na startovní čáře a orientoval je z vyžírání státu lukrativnějším směrem: z "politiky" do hospodářství! Náš smysl pro spravedlnost uchlácholil - ve státní službě a v politice (krom Zemanovy šloufovské eskadrony) bývalá nomenklaturní esa, estébáky či fízly skoro nevidět. Smysl pro spravedlnost dostal ovšem také zabrat - vždyť oni dnes vytvářejí valný kus kapitalizmu! Devadesátá léta zažila podivný typ "podnikatele": už seděl v luxusní limuzíně, ale na zadku měl ještě mokrou rudou skořápku. Jak se kapitalizmus vyvíjí, skořápka odpadá. Nebo odpadají její nositelé. Za lustrační zákon můžeme být nakonec vděčni - zaplať bůh, že platí dál. Před dvanácti lety se po ulicích skandovalo "nejsme jako oni", což "oni" uměli do svých životních plánů bravurně zapracovat. Jakmile po pár letech ztratili obavy, opřeli se silou své agresivity a neomalenosti do nových kariér. Lustrační zákon - drobná korekce těch hvězdných drah. Lidská práva nedrtil. A přesto boj proti němu pod tímto praporem slavil svůj úspěch: být "lustrátem" neznamená dnes už ani žádnou hanbu. Kdo ví, jak to všechno bylo, řekne si každý, omámen samozvancem Cibulkou, soudními spory a suverenitou profláknutých fízlů. Bůh ví, že jednou snad vynese dokázaná spolupráce s StB přídavek ke státní penzi. Na víc se tento stát nezmohl. Co mělo být "improvizovaným řešením pro okamžik", bude s námi patrně věčně. Škoda, že už neplatí pro děti, které dospěly až po pádu komunizmu. Mohly mít až do smrti roztomilou a našim poměrům přiměřenou hračku - věčné vyplňování kuriózních "lustráků". Ale bojujte proti němu - když nic solidnějšího tato země nepředvede.

Rakovina a cosi nad námi
3.10.2001    Mladá fronta DNES    str. 05    Názory
    KAREL STEIGERWALD        
Klinické zkoušky léčby rakoviny devitalizací se zastavují. Oznámil to předseda vědecké rady ministerstva zdravotnictví. Podal zdůvodnění: účinnost se neprokázala. Člen Svazu pacientů jej obvinil ze lži. Tím zvedl spor do roviny: lhář a pravdomluvný. A jsme už zas doma. Na slunné straně pravda s láskou, v šeru lež. Ve skutečnosti jde o odborný a také všelidský problém. Rakoviny se bojí každý, nerozumí jí skoro nikdo. Spolehnout se musíme na výsledky sporu expertů-lékařů. Je obtížné si představit, že někteří lékaři jsou darebáci, ostatní ne, podle toho, zda jsou pro devitalizaci, nebo proti. Schvalovat nové léčebné postupy - to je procedura horší či lepší, vědecké rady mohou být konzervativní či odvážné. Co to však má společného se lží? U nás vše. Je to obvyklý polemický trik - zastánce jiného názoru mravně zkádrovat. Lže! Kradl! A je to. Že lékařská věda putuje krajinou málo známou, že opatrně zkoumá a ověřuje? Nač se zdržovat s těmi darebáky! Že ten, jehož názor se zatím neprosadil, má přidat na argumentech a podstupovat znovu a znovu boj faktů? Proč - když protivníci jsou darebáci, kteří chtějí geniální metody "zadusit"! Za tímto podivně agresivním sporem se ovšem skrývá zajímavější otázka: expert a demokracie. Svět je stále složitější. Jak se v něm chcete vyznat bez dobrozdání expertů? Jaké je na ta dobrozdání spolehnutí? A kde je svoboda vašeho rozhodování, když rozhodují experti? A naopak, hodláte hmotnost neutronu určit hlasováním lidu? Co ohrožuje naši svobodu víc - diktát expertů, nebo diktát ulice? Skutečnost ovšem není tak dramatická, i expertů je mnoho, možná jako lidí, ne-li víc. I oni vstupují se svými expertními úsudky do veřejné soutěže. Účinnost se neprokázala. Zamítnuto. To je první kolo. Přijdou další. Neprokáže se opět, nebo naopak. S experty je to jako s lidmi - názory se střetávají, mění, jdou někam. Ne vždy dopředu. Lékařství je věda. Ale také je to víra. Věda říká: Výsledky jsou špatné, budeme pokračovat na zvířatech, za půl roku úspěšnost opět vyhodnotíme. Víra oponuje: Neberte mi svobodu léčit se metodou, ke které mám důvěru. K čertu, experti, s vašimi výsledky! Kdo věří, že lidský život má jakýsi racionální obsah, namítne: Vzpoura proti faktům mou svobodu neměří. Ovšem takové námitce se v době okouzlené iracionalitou a havlovským "čímsi nad námi" nedůvěřuje.

Svoboda a výtržnost
2.10.2001    Mladá fronta DNES    str. 04    Názory
    KAREL STEIGERWALD        
Komentář

Nastat to konečně muselo: občané, kteří blokovali v jednom českém městě dopravu, budou za to potrestáni. Blokádu spáchali, protože chtěli upozornit úřady na nesnesitelně přecpanou dopravní tepnu vedoucí jejich městem. Ucpali však ulici, trest je nemine. Jenže máme občany dvou řádů: jedni něco smějí, druzí ne. Jedni smějí blokovat ulice, dálnice či železnice. I třeba ulici před předsednictvem vlády. I selátka tam mohou vypustit - což je podivný symbol. Druzí nesmějí. S jedněmi mluví předsedové vlád, parlamentů, ministři. S druhými mluví policie. Jedni dostávají přidáno na platě, přepisují se podle nich zákony, zvýší se jim dotace či kvóty, druzí zaplatí pokutu. Všichni víme, o co jde. Jedni si říkají odboráři, zástupci svazů, korporací, představitelé oprávněných zájmů, nároků a požadavků občanstva. Druzí jsou proti tomu nic - jen roztrpčení občané, které trápí přecpaný "hlavní tah" v jejich městě. Prvních se obává i vláda - mají mocné zbraně. Například ovládají koleje, vypínače, pouliční provoz. Mohou úřadům pěkně zatopit. S druhými naopak může zatočit úřad - je jich nezajímavá hrstka, v jednom městě, kvůli jedné ulici, na jednom náměstí. Jejich psí hlas do nebe nedoletí. A vrchol všeho - představte si jednoho demonstranta, an kvůli oprávněnému požadavku zvýšení svého platu zatarasí ulici. Toho strážník rovnou sbalí. Jeho svobodomyslný křik o spravedlivém požadavku vyvolá ve všech dojem: hle, ječící podivín. Totéž, provedeno tisíci hrdly, pod transparentem "Odstup, darebáku" vzbudí obdiv: jdou na to ostře! Co je svobodný projev vůle občanstva na ulici a co obtěžování ostatních čili výtržnost? Bezpochyby je to téma i pro některý náš vysoce situovaný soud, Ústavní či Nejvyšší. Zatím platí toto: co jeden smí, druhý ne. Hranici mezi svobodou a výtržností určuje nám úřad. Jak kdy, jak chce.

Nafouklé nic polyká nic
29.9.2001    Mladá fronta DNES    str. 04    Názory
    KAREL STEIGERWALD        
Pohybujte se mezi jedním procentem a půlprocentem, třemi procenty a čtvrtprocentem hlasů. Do takto vykolíkovaného miniterénu vložte dramatické: Změna! Spojení a rozpojení. Sloučení a vyloučení. Malý drtí menšího, střední polyká nicku. Činitelé vystupují se zásadními prohlášeními. Takto ano, toto ne. Jinak. Nově. Teď už se bude svět řídit podle naší moudrosti obtisknuté v obličeji. A máte dokonalý portrét malichernosti české politiky. O co se to ti titáni malosti perou? O funkce, o pozice a své domnělé či skutečné významy a hodnosti. V této chvíli právě o vzájemné spojování stran Čtyřkoalice. Kdo je jak významný, kdo koho spolkne, kdo se připojí či odpojí. Chce se to někomu luštit? Nechce. Kam se pohnou ta půlprocentní království? Nu, kam chtějí, řeknete si. Před rokem touto dobou tu byla podobná půtka - o křesla stínové vlády. Hlavy padaly, ministerstva se hroutila, vše na papíře. Kdo si dnes vzpomene na "stínovou vládu"? Malý ještě nemusí znamenat nic! Může být velký originalitou, hloubkou nápadů. Malý může být setbou příštích velkých časů. Všichni velcí duchové začínali svá kázání lidstvu jako něco malého v postranní ulici. Potíž našich malých je - nic nekážou než právě jen to spojování a rozpojování a ministrování a neministrování. Nahmatat jejich názor je obtížné - právě proto se mohou snadno spojovat, či naopak vystrkovat. Vášnivým vzájemným bojům žádné názory nepřekážejí. Vždyť, ruku na srdce, uměli by se ve tmě po názoru rozeznat - třeba ti ODA či DEU? Rozeznávají se jen po obličejích, po myšlenkách ne. Pod touto nimravou nicotností je ještě jedno patro. Cesta změny. Název Vynález zkázy zněl by příhodněji. Členové tohoto podlaží se také zapřísahají: Děláme změnu politiky! Jinak. Nově a čistě. Nedělají. Hrají totéž: oddělit, rozpojit, vyloučit, podfouknout. Jen o patro níž. Jestlipak je ještě i pod nimi nějaké patro? K čemu je tato česká čtverylka? Spolykává síly. Mnohdy i zajímavých či dobrých politických lidí. A lidí je v naší zemi na rozdíl od politických stran konečný počet.

Změna je změna
27.9.2001    Mladá fronta DNES    str. 06    Názory
    KAREL STEIGERWALD        
Glosy

Více než rok propagoval politolog Jiří Pehe vznik nové strany s atraktivním názvem Cesta změny. Jedním z hlavních argumentů pro vznik zbrusu nové strany bylo politologovo vysvětlení: Voliči chtějí změnu vládní garnitury. Tento týden přinesly noviny letmý průzkum. Podle něj si voliči přejí v příští vládě Klause a ODS, nikoliv Cestu změny. Průzkum je jen průzkum, kdo ví, jak to všechno opravdu je. Politolog Jiří Pehe však vysvětluje: Voliči chtějí změnu vládní garnitury. Josef Lux kdysi interpretoval volební výsledky zajímavě: Volby dopadly, jak dopadly. Chtěl tím vyjádřit, že se vyjádřit nechce. To politici dělávají. Tento originální postup se ujal. Při každé změně se může překvapivě říct: Voliči chtějí změnu. Změna totiž je změna. Být politologem není zas tak těžké.

Ládin, Lénin, kokeš Jakeš
26.9.2001    Mladá fronta DNES    str. 04    Názory
    KAREL STEIGERWALD        
Na Afghánce či Pákistánce, křepčící pod obrazy bin Ládina, neměli bychom pohlížet příliš svrchu. Dnes je nám jejich krvelačný fanatizmus nepochopitelný, a jak rádi říkáme, "zavání středověkem". Nic nepochopitelného na tom není. Mnozí z nás pamatují totéž uprostřed Evropy, a kdo to nepamatuje, může se zeptat rodičů. Hráli v tom běsnění roli buďto teroristů, nebo obětí. Celé dětství na nás z obrázků vzhlížel masový vrah Stalin, proti němuž je bin Ládin nevinnou slečinkou. (Řekněme, co se množství mrtvol týče.) Toho vraha opěvovali básníci. My, lid, podle těch zpěvů tančili. I mezi dnešními komunisty má příznivce, kteří v tom darebákovi vidí, jako běsnící mullové, "světlo světa". Teorie, které se zanícením a násilím šířili komunisté, byly stejně podivné a fantaskní jako to, čemu dnes věří islámští fanatici. Co si máme dnes myslet o neonu nad našimi hlavami, který tvrdil, že Lenin, dávno mrtvý terorista, "žije věčně"? Staré záběry z prvních májů - přehlídek nenávisti s ječící mládeží - mohly by nás poučit, že fanatizmus a nenávist nejsou nic neobvyklého ani v našich krajích. K vyhlašování "svatých válek" a mordování jinověrců neměli daleko ani katolíci. A nezapomeňme - dodnes se mnoho občanů od těch "krásných dob budování socializmu" neodpojilo. Hodně lidí stále věří, "že na tom něco dobrého bylo", a málokdo si socializmus představuje podobně jako odpudivé řádění islámských fanatiků - jako stejně odpudivé prolomení lidskosti v nelidskost. Aby v tom komunisti nebyli sami - dodnes je záhadou, z jakých zdrojů a motivů podlehl jeden ohromný kulturní národ podivínskému ničemovi Hitlerovi a jeho nesmyslným bludům. Na otázku, proč Němci za nacizmu vyprodukovali tolik krutosti a zla, nedal dodnes nikdo přesvědčivou odpověď. Do vraždění a nenávisti se lidé hrnou s nadšením - když je po všem, na spáleništi zůstávají jen ty nezodpověditelné otázky. Proč? K čemu to všechno bylo? Všimněme si, jak směšně a nicotně dnes vypadají důvody, které vedly k vraždě například Horákové. A kolik fanatiků ty důvody kdysi bralo vážně? Jak dlouho trvá, než se rozeženou dobové clony vážnosti a z mlh dějin vystoupí pravá podoba model. Kdy se krvavý otec Gottwald promění v groteskního kokeše Jakeše? Někomu se mlhy nikdy nerozjasní - ani v Evropě. Kolik neonacistů, navzdory všem hrůzám, věří, že Hitler "nějaké správné řešení" přece jen měl? Bez ohledu na obludnost toho Hitlera? Zvedat nos a divit se běsnícím fundamentalistům není příliš prozíravé. My Evropané na tom nejsme o mnoho lépe - že právě teď prožíváme "mezidobí lidskosti", je sice příjemné, ale nemusí to trvat dlouho. Protrhnout tenkou blanku lidskosti a probořit se k běsnící nenávisti není, jak se můžeme z dějin poučit, nic obtížného. Obtížné je šílenství zastavit a pak se nějak vzpamatovat z utrpěné krutosti. Kdo však pod vládou evropských "fundamentalistů" žil, přinesl si dvojí poučení. Za prvé - ten všeobecný, totální obraz rozjásané a šťastné společnosti souvěrců - byl umělý. Skutečnost byla jiná, obyvatelstvo žilo pod tak či onak krutým nátlakem menšiny - řekněme dnešním jazykem - teroristů. Jakmile krutost ochabla, vláda fanatiků skončila. A za druhé - s těmito teroristy nebyla žádná řeč. Rozuměli jedinému: síle. To když strach převýšil jejich fanatizmus. Není obtížné představit si, že s Araby je tomu p odobně. Že je ovládá hrstka teroristických fanatiků a jejich mediální kouzelníci vytvářejí umělé většiny a jednoty. Co by v třicátých letech v Německu a v padesátých u nás prospělo tamnímu i zdejšímu lidu? Válka proti Němcům či Čechům? Ne. Prospělo by smetení Hitlerovy a Gottwaldovy kliky. To by jistě národům ušetřilo mnoho slz. Jenže v dějinách vše běží spleteně. Demokratické státy vyjednávaly a smlouvaly s Hitlerem. Válku pak vedly s Němci. Slz neušetřily, nýbrž jich přibylo. Bylo by tragické jednat s teroristy a pak bojovat s Araby. Stát se to však může - dějiny se šklebí ustavičně.

Nedůstojný tvor
25.9.2001    Mladá fronta DNES    str. 04    Názory
    KAREL STEIGERWALD        
Horké chvíle prožívá jedna z našich ctihodností. Požila u soudu kompot, v němž byl skryt alkohol v množství vyjádřeném takto: 1,31 promile. Dopravní policie ji v tomto stavu přistihla za volantem. Ctihodnost má tedy potíže. Situace však není zcela beznadějná. Ctihodnost se hájí, že alkohol v kompotu nepoznala. Jest svědek, přísedící, který to svědectví potvrzuje. Přijdou také znalci. Mají zodpovědět otázku: Lze, či nelze poznat alkohol v kompotu? Jak se to asi bude řešit? Experimentálně? Náhodně vybraní soudci budou se zavázanýma očima před soudní komisí čichat ke kompotům s alkoholem a kompotům bez? Poznají, nepoznají? Také by se do některých soudců mohl vpravovat alkohol v množství 1,31 promile, do jiných neškodná tekutina. Kdo ze soudců pozná, že je v něm náhle 1,31 promile? Takto by se mohlo dojít ke spravedlnosti. Je to povzbuzující pro všechny opilce: pivo mysleli, že jest šumákem, vodka jevila se jen jako neutrální kapalina. Kumpáni to mohou potvrdit: Mysleli jsme, že to pivo je lihuprosté. Vína smíchala se omylem s mošty! Jak asi budou tyto klauniády opilců oceňovat úřady? Asi zle. Člověk není soudcem, pro soudce platí zvláštní režim. Marně přemýšlíš proč. Co vedlo zákonodárce k tomu, že opilý soudce není trestán jako ty? Zvláštní režim je u nás oblíben, má ho i opilý zákonodárce. Má ho také opilý agent tajné služby, šmejdící v autě nočním městem. Zvláštní režim? Co to je? Mazavka ve vyšším úřadě! Namazaná ctihodnost ve zvláštním režimu sehraje roztomilou šaškárnu. A projde jí to - ctihodnost ctihodnosti oči nevyklove. Že je to ohromná hanba, nevadí. Od soudce se čeká, že je důstojným tvorem. Toho našeho z maléru vysekají kumpáni kompotem! Ale nepomůže si. Vynoří se strašlivá otázka: Jak to, že soudce, který v sobě nepozná kořalku až po míru 1,31 promile, je schopen poznat ve vás zločince? Až půjdeš k soudu, křič: Kompotáře nechci!

Yankee, go home
15.9.2001    Mladá fronta DNES    str. 02    Střet kultur
    KAREL STEIGERWALD        
Pálit americkou vlajku je jistě krásné a povznášející. Přesto se vyplatí domyslet tento vzrušující akt do důsledků. Jak by vypadal svět bez Ameriky? Kdo si přeje svobodu, měl by uvážit, že totalitní a fanatické státy nenechají svobodné země na pokoji.

Posledních padesát let neexistoval svůdnější obraz než pouliční dav vzrušené mládeže s hořící americkou vlajkou. Zdá se, že kdysi lákavý obraz polonahé svobody na barikádě tato novodobá ikona nahradila. Není špatnosti, která by USA minula. Ale vlajka hoří, svět bude lepší.

V jednom houfu

V této neustálé, mohutné a sugestivní kritice se překvapivě setkávají a shodují nejrůznější často i protichůdné ideologie, různé kultury, různá hnutí. Myslitelé nejpodivnějších sekt, tvůrci nových náboženství či vědeckých světových názorů, šamani z pralesů i vytříbení němečtí filozofové stejně jako vlastenci nejrůznějších národů. Ve stejném houfu najdeme Hitlera, Stalina, čínské komunisty, francouzské radikální intelektuály, argentinského Peróna, zeleného komunistu Kaddáfího, íránské náboženské otce, i Otce katolického, ekologické předáky, ultralevicové teroristy i teroristy náboženské, Děti Země i Děti Slunce. Je obdivuhodné, jak toto nesourodé a bláznivé společenství přes rozpornost hlásaných názorů najde totožnou řeč: USA škodí světu. Hříchy Ameriky jsou nekonečné. Jsou to všechny hříchy, které existují. Od amerického bramborového brouka až po americké tajné vynálezce viru AIDS.

Antiamerikanizmus

Být "protiamerický" je součástí ikony, k níž se modlí moderní doba. Je riskantní být "proamerický". Kdo Ameriku chrání, či dokonce chválí, je vnímán jako "primitiv" nebo "zaslepenec s fašistickými sklony", ctitel brutality a násilí či "nekulturní barbar", který "holduje hamburgerům" a primitivizmu televize. I vzdělaný Evropan či Asiat má k Americe odstup - mírně štítivý, hodně kritický. Když nic jiného, je na Američanech alespoň patrné, že jsou "jiná civilizace", totiž "žádná civilizace". Na Americe je vše odporné: království kýče, nevkusné domy, žádná tradice, žádný dějepis. Duchovních děl, která konfrontují americkou "hegemonii" s kulturou "opravdových lidských hodnot", je ve světě možná víc než Američanů v Americe. Například učení u nás dlícího amerického profesora Koháka je hned pěkným příkladem nové sebevzhlíživé filozofické disciplíny, která by se dala nazvat Antiamerikanizmus jako světový názor. Veškeré duchovní konání se posledních padesát let k Americe vztahuje a proti ní vymezuje. Od rozsáhlých filozoficko-sociologických děl až k básnickému "zhnusení" či pouličnímu rozbíjení obchodů s americkými karbanátky. Člověk nemůže přehlédnout, že tento antiamerický proud už se sám stává jakousi oživující součástí "amerického kýče". Jako by bojovníci proti USA sami byli směšně jímavými mechanickými strašáky z Disneylandu. Ovšem směšnost je to divná - oni kážou, ale jejich oddané žactvo vráží letadly do domů.

Civilizace vyšších cílů

Paul Kennedy v roce 1988 napsal knihu o tom, že Sovětský svaz začátkem dvacátého prvního století bude patrně čtvrtou hospodářskou velmocí světa, zatímco USA se propadnou do hluboké krize. V roce 1993 vydal jinou knihu, v níž se už o SSSR taktně nezmiňuje, zato se opět věnuje svému tématu: USA se propadnou do hluboké krize. Profesoři, kteří "vědecky" dokazují neodvratný úpadek amerického hospodářství a přinášejí teorie o "stěhování světového centra" za oceán, se objevují nepřetržitě. Obraz USA setrvale není lichotivý. Dolar padá. Vraždy, drogy, nezaměstnanost. Američané jsou stále méně vzdělaní, chudnou, hladoví uprostřed přepychu. Takové popisy obsahují samozřejmě mnoho reálných postřehů a dotýkají se často skutečných problémů, které mají nejen USA. Potíž je však v tom, že jejich autoři na ostatní svět "americká kritéria" neuplatňují. Kritiky nijak neznepokojí skutečnost, že se jejich předpovědi nenaplňují, že v USA je sedmnáct let nepřetržitý hospodářský růst, což v jiné zemi ne, že přes všechna proroctví je USA centrem inovace a světového hospodářského dění. Málokdo z kritiků si ovšem povšimne jednoduché a viditelné skutečnosti, že americká vláda nechává občanům nejvíce svobod ze všech vlád a vybírá od nich nejnižší daně. Není náhodou příčinou americké úspěšnosti právě svoboda občanů a skutečnost, že se vláda do jejich iniciativ plete v míře výrazně menší než jinde? Ovšem i to je vykládáno v neprospěch Ameriky a chápáno naopak jako důkaz její "materiální vulgárnosti" a "arogantního cynizmu". Je přece tolik "duchovních úkolů", které musí myslitelé lidu uložit - a Amerika o to nedbá. Říká se tomu: Američané nemají vyšší cíl, smysl, jakýsi úběžník směřování. To naše civilizace, muslimská, komunistická, ekologická, či jaká, rozhodně k "vyšším cílům" směřuje. Ve skutečnosti jsou to jen jiná slova pro znásilňování lidské svobody a násilné plnění hlav obskurními výmysly všelijakých proroků. Je pozoruhodné, že většina kritiků "amerického způsobu života", přinesla tam, kde měla možnost sama vládnout, vlastnímu obyvatelstvu nezměrné utrpení a neštěstí, které je v obrovském nepoměru k tomu, co kritici (mnohdy i důvodně) vytýkají Spojeným státům.

Američané se budou protloukat

"Spojené státy, pokud se podstatně nezmění, na jednadvacáté století připraveny nejsou", píše v roce 1993 už zmíněný Paul Kennedy. Logickou otázku, které státy a jak na jednadvacáté století připraveny jsou, pochopitelně pomíjí. Říká: "Možná, že k razantním reformám dojde, jestliže americká samolibost utrpí dostatečně silný šok např. vnějším ohrožením. Ale i kdyby k podobnému průlomu došlo, Spojené státy by patrně nedokázaly promyšleně zareagovat. Rozhodně ne tehdy, pokud by politické vedení a prezident problémy širšího rázu opomíjeli. To by ovšem v Bílém domě museli sedět úplně jiní lidé. Dosavadní zkušenosti ukazují, že Spojené státy se budou protloukat. Důsledkem dlouhodobého protloukání se je však úpadek." Možná že Kennedy je dnes spokojen - teroristické útoky na USA je možno za "dostatečně silný šok" a za "vnější ohrožení" považovat. O hlasatele očistných teorií, že lidé musí projít peklem k branám pravdy, není nikdy nouze. Většina nápravců světa a proroků nového života s takovými představami nadšeně pracuje. Mohli bychom se tomu smát. Alespoň do té doby, než proroci získají jadernou zbraň. Peklo, které by přinesla, je jistě již nyní fascinuje - jde přece o pravý jícen očisty. Lidé nezabíjejí snadno ani sebe, ani jiné. Je dobré, když jim to usnadní nějaká "správná teorie". Ti, kdo praktikují vraždy, bývají dost primitivní. Teorie jim musí dodat vzdělanci. Je to asi jejich nejkrásnější pekelnická role, třebaže teorie, kterou podávají, je přes různost dob, civilizací i zeměpásem, stejná. Popisuje zápas dobra se zlem. A protože vítězství dobra je nutné, ospravedlňují se tak vraždy. Je obtížné narazit dobrovolně do mrakodrapu, pokud neexistuje ráj. Je těžké vraždit, pokud na konci nečeká Zářný Zítřek. Teorie, které vás k vraždění přimějou, musí být krásné, oslňující a magické. Vrazit do mrakodrapu v rámci očistného procesu vraha asi povznáší. Bohužel jen do okamžiku nárazu.

Svoboda ke zničení svobody

Americe se vyčítá, že je to přízemní republika kupců, která nezná andělský vzmach ducha. Dvakrát už Amerika vojenskou silou zachránila většině Evropanů svobodu. Budoucnost Evropy visela padesát let na tenkém vlásku - nic jiného nemohlo komunizmus zadržet než vojska USA. Nikde ale není psáno, že se USA podaří ubránit svobodu na této planetě pokaždé. Otázkou také je, zda na to Američané budou mít pokaždé chuť. Zvláště když pak je odměnou padesátiletý antiamerický útok lidí, kteří za svou existenci a život vděčí americkým vojskům. Je sice bizarní, ale bohužel obvyklé, že lidé využívají své svobody a volnosti právě ke zničení té svobody a volnosti. Pokud by Evropu zachvátil Hitlerův národní socializmus či komunistický socializmus Stalinův, nebylo by dnes žádných evropských kritiků USA. Tak jako kdysi upadlo do krutého područí Německo, nejvzdělanější národ planety, tak jako na sebe trpitelští Rusové uvalili krutost komunizmu, tak může do neštěstí vlastní vinou upadnout každý stát. Přitom to, co nás zničí, nemusí být jen islámský fundamentalizmus, který právě slaví své nejlepší dny, nýbrž třeba nějaké zcela nové bláznivé náboženství, či "vědecká věrouka", kterou ještě neznáme, ale kterou lidstvo bezpochyby vynalezne. Svobodný svět a demokracie zní v dějinách lidstva sotva dvě tři vteřiny a týká se jen malé části planety. Stačí málo, aby ztichly.

Svět bez USA

Pálit americkou vlajku je jistě krásné a povznášející. Přesto se vyplatí domyslet tento vzrušující akt do důsledků. Jak by vypadal svět bez Ameriky? V minulosti: Stalin sám - vítěz? Dojel by pak až k Atlantiku? A směrem k budoucnosti: kdo jiný bude chtít hájit "racionální civilizaci" před nemilosrdnými útoky proroků? V květnu roku 1945 žil v rodině pisatele tohoto článku v západních Čechách americký důstojník. Na otázku, proč byl v té válce, jako odpověď přečetl citát, který měl v uniformě: "Před mírnou zimou jsou kořínky ocúnů pod povrchem, před krutou zimou jsou hluboko. Na tuto skutečnost mě upozornil vůdce. Po vítězné válce se musí německá věda této skutečnosti věnovat. Heinrich Himmler." Americký důstojník ještě řekl: "Jsem biolog, nechci takovou vědu." To můžeme chápat jako vyprávění o podivnosti Američanů. Ale můžeme tuto cudnou anekdotu také brát jako zásadní zdůvodnění - proč chce být člověk svobodný. Jiné vládní systémy, než je parlamentní demokracie, si lidstvo důkladně vyzkoušelo. Dějiny proto nejsou ničím jiným než mořem slz. Svobodná společnost je novodobý vynález Američanů, kteří jej s obtížemi, krok za krokem pěstují. To by měl zvážit každý antiamerikanista. Má lepší nabídku? Nebo jen - očistné peklo - prásk do věže? Ať řekne: letadlo zapíchnuté v mrakodrapu je moje filozofie. A každý, kdo si svobodu a toleranci přeje, měl by zvážit skutečnost, že totalitní a fanatické státy nenechají svobodné země na pokoji - už z povahy svého přesvědčení. Pokud to půjde, budou je chtít zničit. Možná by bylo pro svobodu člověka lepší americkou vlajku nezapálit, nýbrž pozvednout. Nebo bude krédem evropského myslitele výrok: S letadlem v mrakodrapu osobně nesouhlasím. Ale jsem rád, že jsem těm mládencům dodal teorii tento revoluční čin ospravedlňující.

PÁLIT AMERICKÉ A IZRAELSKÉ VLAJKY JE OBLÍBENÁ KRATOCHVÍLE. Kde by ale dnes byl svobodný svět, kdyby nebylo Ameri čanů?
REUTERS - OSAMA SILWADI

Bůh s námi všemi
15.9.2001    Mladá fronta DNES    str. 04    Názory
    KAREL STEIGERWALD        
Tisíce, možná desetitisíce zabitých v USA je jistě lidská tragédie. Ale co ty statisíce a miliony v Africe? Mrtvých, vyvražděných, vyhlazených? Kdo si jich všimne? Kdo jim dá minutu ticha? Tato otázka se vynořit musela. Každý citlivější člověk musí si povšimnout nepoměru mezi miliony mrtvol, jimž je dopřána leda první cena za drastické foto na výstavě, a proti tomu miliony slov i obrazů věnovaných tisícům zabitých v Americe. Na vstupence do 21. století bude vytištěn hroutící se mrakodrap, nikoliv savana posetá statisíci mrtvol Afričanů. Můžeme přijmout podivné vysvětlení, že Američané mají zas přednost? Že zas arogance atd.? Už to na veřejnosti padlo. Co znamená ta výtka? Že jedny z těch vražd jsou jaksi méně, jiné více? Vytváří se kontext, jenž jedny nějak ospravedlňuje? Ale kdo umí říci, že tato vražda je víc, jiná méně? Že jedni mrtví mají právo být víc vpředu, druzí v pozadí? Taková dvojice připomíná klasickou komunistickou odpověď, když jim byly vyčítány jejich zločiny: vy zas vraždíte černochy. Chceš-li odpoutat pozornost od stop k sobě, rozpoutej vedlejší spor. Dobrá rada. Odpověď zní: Ano, smrt statisíců Afričanů je alarmující. Její zobrazení patří před všechny oči světa. Zařiďme to tak. To je jedna debata. Druhá právě běží. K čemu ji vysvětlovat - milion lidí byl u toho, kamery to viděly, půl světa v přímém přenosu. Naprostá novost atentátu. Neznámý fanatický nepřítel z nebes. Hrůza na vlastní oči. Takoví jsou lidé. Před drastickými obrázky umučených dětí z Afriky uhnou očima. Newyorský zločin přitahuje moderností. Špatně se ptáme. Lepší otázka je - kdo vraždil v USA a kdo v Africe? Přece titíž vrazi. Stejná soustava hodnot. Za prvé: lidský život je nic, idea je víc. Za druhé: nacionalizmus, rasizmus, nesnášenlivost. Za třetí: fanatické ideologie. Za čtvrté: zuřivost náboženství. Za páté: genocida z nejrůznějších důvodů. A tak dál. Až po to poslední odporně lidské: krev, krev a krev. V Americe i v Africe vraždí totéž lidské přesvědčení: musí se vraždit. Americké krveprolití je děsivější jen o milimetr. Technika obludně násobí chabé síly hrstky vrahů. V Africe zas málo techniky přivolá hodně ochotných paží. Bůh s námi všemi.

Gesto a gesto
15.9.2001    Mladá fronta DNES    str. 04    Názory
    KAREL STEIGERWALD        
Glosa

Na straně jedné drtivá většina občanů souhlasí s tím, že podle článku pět Washingtonské smlouvy pomůžeme USA. Dokonce i většina politiků říká Ano. Jenže tatáž většina politiků rychle dodává: Ale nebojte se, o nic vážného nejde, jen o podporu politickou, žádní vojáci, žádné zbraně, žádná bitva a krev. Nanejvýše jen zpravodajská pomoc. Horlivost takového ujišťování je nápadná. Politici, celkem bez rozdílů duše, jako by chtěli voličům říci: Je to všechno jen takové naoko, nic se nebojte, my vás nedáme. Asi předpokládají, že to voliči chtějí slyšet a že každý politik, který řekne, že jde jen o slova, získá pověst rozvážného otce, jenž o osud dětí dobře dbá. Ale možná, že to voliči slyšet nechtějí. Že chtějí, aby jejich předáci řekli mužně: Pomoc bude taková, jaká bude potřeba. Jsou hodnoty, za něž my, čeští politici, povedeme národ třeba i do boje. Možná je to žádanější gesto než rozšafné ujišťování, že se tím vším zas nějak prokecáme.

Jestli jsme ve válce
13.9.2001    Mladá fronta DNES    str. 06    Globální otřes
    KAREL STEIGERWALD        
Členské státy NATO se rozhodly, že vstupuje v účinnost článek 5 Washingtonské smlouvy - o společné obraně jednoho členského státu, který byl napaden nepřítelem. Je to poprvé, kdy se tento článek, kdysi dávno myšlený jako obrana před útokem Sovětského svazu, stal aktuálním. Pokud vyjde najevo, že útočníkem byl cizí stát či jeho příslušník, vstoupí i Česká republika do válečného stavu s provinilým státem. Bude to zvláštní válka - s obtížně identifikovatelným, ale o to nebezpečnějším protivníkem. V této chvíli i režimy, které mají na hlavách teroristické máslo, vyjadřují solidaritu a účast občanům USA. O to spletitější bude příští boj. Válku nemá nikdo rád. A přesto je nutno napsat: Je dobře, že i tato republika na křehké cestě od totalitního systému ke svobodě tuto válku povede. Může a musí si položit otázku: Proč a kvůli čemu a za jaké hodnoty? Už dvakrát v dějinách minulého století vstoupili do evropské války Američané, aby ji významně ovlivnili a aby zachránili Evropanům svobodu. Udělali to ve jménu hodnot, které jsou i dnes známé a které kdysi W+V vyjádřili v písni: Co se půjčuje, to se vrací, Ameriko, vrať nám civilisaci. Mysleli tím - zachraň nás před nacizmem. V malé a dnešní podobě můžeme tiše říci: Alespoň trošku málo z té civilizace můžeme Američanům právě teď vrátit. Dobře že tak. Druhou věcí je, kdo je nepřítel. Propadne svobodný svět bláznivé emoci a začne bít hlava nehlava? Zváží dostatečně jemně své cíle a argumenty, které se k nim přimykají? Ví, že svět nesvobodný může střílet nazdařbůh a ze zloby, kdežto demokracie se nesmí splést v jediném výstřelu? Ví, že pochopitelná touha po odplatě může snadno svést svobodu z jejích cest? Že hněvivé ztrestání nepřítele může nakonec postihnout tu demokracii, že ona sama se připraví o svou svobodu? Na tuto křižovatku jdeme. Může nás emancipovat. Může nám pomoci v té hlavní otázce - co je naše svoboda, jak jí rozumíme a z čeho ji budujeme. Neboli za které hodnoty jsme ochotni něco obětovat.

Ani Řím nebyl věčný
13.9.2001    Mladá fronta DNES    str. 07    Globální otřes
    KAREL STEIGERWALD        
Zaútočili na "centra kapitalizmu". Jásají, že zničili "symboly". Ale ve světě symbolů žijí oni. Svoboda nemá "centra". Opakuje se znovu u každého svobodného člověka a na každém svobodném místě. Zničili dva velké domy a zabili mnoho lidí. Nic víc. Pominou. Zůstanou po nich jen ti mrtví. Nebo také ne. Až budou mít jadernou střelu, vypustí ji. O tom už není pochyb. Proč by nešli do nebe jadernou cestou? Je jen otázkou technických možností, než se to stane. Zabijí bez rozpaků nejen nás, ale i sebe. Tak jim velí jejich svět i ráj. Nikdo si nemůže stěžovat, že nebyl včas informován. Fanatičtí zločinci oznamují vždy předem, co chystají. Své úmysly hlásil Hitler i Stalin, Mao, Pol Pot či dvojice Baader - Meinhofová. Svět jim to nikdy nevěří. A oni to vždy udělají. Svět krutosti se ustavičně rozšiřuje. Zdokonalují se argumenty ideologů, kteří to zdůvodňují. Miliony mrtvol v pecích, jiné miliony v ledu Sibiře, v džungli Kambodže. Už brzy na nás hodí svou osobní jadernou zbraň - pro jejich pravdu. Nevěříte? Starý shnilý svět musí být zničen - hlásají. Je válka. Snad už to vidí každý. Válka mezi svobodným světem a iracionální agresí vizionářů. Pokud se svobodný svět nezačne bránit, za padesát let tu nebude. Proti němu stojí mocná aliance: sociální utopie, náboženský fanatizmus a rasová nenávist. Mnoho starých otázek čeká na novou odpověď. Například: proč existuje OSN, organizace proti mezinárodní agresi? Aby členské státy beztrestně vyhlašovaly různé "fatvy"? Aby na Valném shromáždění řečnili lidožrouti? (Idi Amin) Proč Nobelovy ceny míru dostávají předáci terorizmu? Nebo proč se Taliban nebojí veřejně vraždit? On za to nebude z povrchu planety smeten? Jsou pouliční piditerorističtí pulci z globalizačních válek jen "takové naše roztomilé děti", nebo jsou to už krutá práčata terorizmu? Jsou teroristé "cizí svět", nebo truchlivé "siroty našich euroatlantických idealistů"? Budeme americkou tragédii interpretovat podle osvědčeného "humanistického" modelu "Nediv me se slzám útočníků, když Židé mají své kolonie"? Nebo konečně řekneme: Jde o dvě civilizace. Ta druhá chce tu první vyhladit. A ta první, ubydlena ve své moudré sádelnatosti, říká: Vida, barbaři už se hrnou přes limes. Jak zajímavé. Čtyři vražedná letadla nám říkají: Chcete bránit svět, který máte? Nebo si zvyknete na ten náš? Odpověď známe: žádný Řím není věčný.

Triky moudrých komisí
11.9.2001    Mladá fronta DNES    str. 02    Názory
    KAREL STEIGERWALD        
Běžný případ: Strnad emigroval, stát mu zabavil vilu a Vlasáková pomáhala na úřadě zařídit, aby si tu vilu od státu koupil za pěkně nízkou cenu pěkně vysoký komunista Nesvadba. Ten v ní je dodnes. Jak té běžné události tehdejších dob rozumět? Vlasáková pomáhala lupičům s krádeží vily a jejím fingovaným prodejem komplicovi. Aby se na krádeži mohla podílet, vstoupila už dříve do zločinecké organizace, která se krádežemi, vězněním a vražděním lidí zabývala ve velkém měřítku celých čtyřicet let. Příběhu se však rozumí jinak. Říká se umělou řečí: problémový prodej vily po emigrantovi, klíčové stanovisko bytového podniku, směrnice o předkupním právu, tehdy platná vyhláška, dislokační komise. Z krádeže je náhle shluk poloplatných vyhlášek, předpisů a usnesení, v kterých se může každý soud cachtat do nekonečna. Chumel lejster tehdy popadl Nesvadbu jak čert, vznesl jej do výše a posadil do vily. Od toho letu je už jeho. Umělá řeč používající vzletných či nejasných opisů jasný případ dostatečně zahaluje a umožňuje udržet zdání, že celá krádež nebyla krádeží, nýbrž jakýmsi oprávněným dějem dislokačních komisí, postupujících podle všelijakých platných vyhlášek. Umělá řeč opisů je opravdu důležitá a žádná ničemnost se bez ní neobejde. Ani velká, ani malá. Nucené práce: zapojení do výrobního procesu. Vraždění a věznění tisíců lidí nazve umělá řeč vzletně: třídní boj. Lepší, nové nahrazuje staré a špatné. Tento trik zavedli Němci. Neříkali "spálíme Židy", říkali "konečné řešení". Smyslem je pojmenovat skutečnost přijatelně. Dát jí podobu "odborného problému". Ani komunisté neřeknou "ukradneme tady pro soudruha pěkný dům", nýbrž řeknou "zasedá dislokační komise". Pro krádež byl by málokdo, řešit "emigranty" v komisi je už snesitelnější. A když je vila ukradená, řeknou "byl přijat závěr". Jistě, mezi krádeží domu a koncentrákem je rozdíl - ale nikoliv v jazyce. Umělá řeč je sugestivní. Možná ani Vlasáková neví, že i ona vilu kradla s ostatními. Možná dokonce za tuto větu půjde autor článku k soudu a nemusí tam dopadnout dobře. I soud si může ve shodě s Vlasákovou myslet, že činnost Vlasákové nebyla nic zlého a že o krádeži nemůže být řeč, neboť šlo o konfiskaci podle tehdy platného ZÁKONA. Norimberské zákony, pomůcka ničemů, byly také "tehdy platné". Ale takový pohled na komunistické loupeže se u nás nepřipouští. Naše umělá řeč snadno vykonstruuje spravedlnost "podle zákona". Vlasáková má dnes sto funkcí a sedí ve vládě u ministra. Nesvadba zas sedí v ukradené vile a o opravdových majitelích ukradené vily umělá řeč oklikou řekne: dům je předmětem sporů. O žádný spor však nejde. Stačí nemluvit umělou řečí. V obyčejné češtině je jasné hned, kdo co komu ukradl. Strnadům nezbývá než svou vilu dobýt zbraní. Umělá řeč by to mohla pojmenovat: zástupci občanské společnosti svými aktivitami naplňují zabydlený demokratický prostor. Takto v duchu doby nazván, mohl by ozbrojený útok na vlastní vilu Strnadům i projít.

Zelené Špidlovy teorie
10.9.2001    Mladá fronta DNES    str. 02    Názory
    KAREL STEIGERWALD        
Komentář

Špidlova moderní demokracie: sociální a společenský dialog občanů, obecně vedený na základě svobody sdružování a kolektivního hájení zájmů. Klaus podle Špidly brání už překonané zúžené pojetí demokracie: občané jdou jednou za čtyři roky k volbám. Poté je třeba vyřadit všechny mechanizmy, kterými mohou průběžně ovlivňovat politické rozhodování. Život je zlomyslný. Co Špidla toto tvrdí, ulice zaplňují autodopravci, neboli právě představitelé "svobodně sdružení ke kolektivnímu hájení svých zájmů", kteří chtějí "průběžně ovlivnit politické rozhodování". Špidla však neprojevuje radost, že na jeho teorie došlo. Naopak, je mu to nepříjemné. Jako sociálnědemokratický ideolog si ulici plnou svobodně demonstrujících aktivních občanů přeje a vidí v tom vyšší a nové stadium demokracie. Už mnohokrát to zdůvodnil. Jako člen vlády radost pochopitelně nemá. S demonstranty se sejde až v neděli, nebo raději, když vidí jejich hrubé nátlakové akce, nikdy. Vláda, v níž je místopředsedou, s buřiči jednat nechce a nebude se podvolovat jejich nátlaku. V jednání dopravců žádný prospěšný "společenský dialog" zdokonalující demokracii nevidí. Špidlovi se stalo, co se sociálním myslitelům rádo stává: život jej zahnal jinam. Jeho vláda odmítá "otevírat prostor pro účast na správě věcí veřejných pro každého aktivního občana". Špidlovi se stalo něco ještě horšího. Se svobodně sdruženými občany jedná Klaus, který je pro Špidlu představitelem "politického anachronizmu", jenž chce občany na čtyři roky umlčet. Více než Špidlovy zelené teorie platí šedivé praktické pravidlo: když se svobodně sdružení občané bouří proti vládě, je ráda opozice. Z dostihu mezi Pithartem a Klausem vidíme, jak užiteční jsou buřiči pro opozici. Kdyby titíž občané vládu chválili, byla by ráda zas ona. Špidla zapomněl, že je u moci. Až bude v opozici, jistě dojde ke shodě idejí a činů.

Zatkne Interpol vládu?
8.9.2001    Mladá fronta DNES    str. 02    Názory
    KAREL STEIGERWALD        
Glosa 

Přehmaty je Miloš Zeman proslulý. Z jeho úst již vylétlo mnoho nestoudných výroků. Připomínat je není nutno - byl by to dlouhý spis. Tedy jen nejnovější výrok: Interpol vydal na základě žádosti české vlády mezinárodní zatykač na Koženého. Vláda o tom rozhodla minulou středu. Předseda vlády si plete vládu se soudem? Vláda zasedá a hlasuje, koho zatknout? To už by byl hned ústavní důvod - zatknout vládu. Ale Zeman jistě ví, že vláda nemůže rozhodovat o tom, kdo má být zatčen. Jen se chce jako politik zalíbit obecně sdílenému pocitu "zatočte s těmi darebáky!". Tak plácne, co plácne. V tomto poloprávním státě dává však (po kolikáté už) špatný příklad. Mnozí občané si opravdu budou myslet, že nad právem, soudem, zákonem je tu hlasování vlády. A nejen to. Vláda by měla být vkusnější ve slovech. I na téma Kožený. Při prodeji Radiokomunikací špatným načasováním a otálením proobchodovala dvaadvacet miliard korun. Podle Zemanovy logiky: Měl by ji za to vytunelování zatknout Interpol?

Zapomenutý osud
8.9.2001    Mladá fronta DNES    str. 02    Názory
    KAREL STEIGERWALD        
Glosa 

Gindely byl profesor historie na pražské univerzitě. Učil studenty české i německé, držel střídavě české i německé přednášky. Když se v roce 1882 univerzita rozdělila na českou a německou, nastaly mu hořké chvíle. Po předcích byl Čech i Němec, odjakživa se ovšem cítil ne jako Čech či Němec, nýbrž jako Rakušan. Rozuměj: občan státu rakouského. To je dnes obtížné pochopit. Možná něco vysvětlí další události. Když Čechové jásali nad vlastní univerzitou, byl nešťastný. Myšlenka ryze české univerzity odporovala jeho nadnárodnímu cítění. Napsal ministrovi pro kultus a vyučování, že založení české univerzity mu způsobilo mnoho "bolestí" a že mu připadá jako "neštěstí pro tuto zemi". Když němečtí profesoři byli rádi, že čeští kolegové byli odstraněni z jejich německé univerzity, ocitl se Starorakušan Gindely v mlýnici - chtěl naopak český živel na univerzitě posílit. Byl německými kolegy dán do klatby jako český nacionalista. Byla to dobrá škola: nenávist, pohrdání. Dnes tomu říkáme "národní obrození".

Kampaň Heil Hitler
7.9.2001    Mladá fronta DNES    str. 02    Názory
    KAREL STEIGERWALD        
Glosy

Jeden nacista prolézá dveřmi výčepu, a jak hajluje, dveře mu stisknou paži. Jiný nacista telefonuje a hajluje. Strnule napřažená ruka mu sluchátko k uchu nedodá. Dva nacisti jsou užiteční, drží anglické hospodyni šňůru na prádlo. Když ruka zemdlévá, řekne se Heil Hitler, ruka se pozvedá. Některé scénky napadnou i vás: nacista chce obejmout děvče, vtom Hitler, pracka nahoru, holka letí do kouta. Vztyčená pracka nacistova ji odráží. Poučení: Když miluješ, nehajluj! Píšeme o propagační kampani proti nacistům, převzaté z Británie. Někomu může přijít divná, jinému se zalíbí. Podstatné však je, že konečně přišla. Že vidí soudobého nácka ne jako sošného démona, nýbrž jako osamělé, opuštěné a úzkostné zlé dítě. Humor té kampaně nemusí každému sedět. Někdo jej označí za blbý. Co však sedí, je zjištění: ty řvoucí nacistické děti jsou naši spoluobčané. Někde v duši mají hnis. Žít vedle nich je těžké, ale plyn ani likvidační tábor na ně nikdo nevolá. Stačí, že jim pracku přivřou dveře. Kampaň vypadá jako kreslené návody, co dělat v případě popálení. Případně, jak se správně zasadí čilimník. Blbost postaviček připomíná i instruktáž - nasaďte si plynovou masku správně. Je to krok dopředu. Doposud to bylo tak: načpak se našim nacistům smát, když žádní nejsou? Britové se cítí bezpečněji: vidí je jako hloupé brouky. My ne. Jakousi obavu uvnitř máme - co když nás přerostou? Dlouho jsme žili příliš blízko takových jevů.

Státníkovo pivo
6.9.2001    Mladá fronta DNES    str. 02    Názory
    KAREL STEIGERWALD        
Glosa

Ministr Fencl slíbil v Budějovicích lidu nový zákon: Budvar se nebude prodávat, navždy zůstane majetkem státu. K památkám, které k srdci státu přirostly na věčnost, kupříkladu ke Karlštejnu, korunovačním klenotům či katedrále svatého Víta, přibyla tedy nová položka: pivovar. Fencl tak nově vymezil českou státnost: z trojúhelníku Hrad, církev a koruna udělal čtyřúhelník. Přidal pivo. Něco na tom samozřejmě může být. Pivo a my! Fenclův předchůdce Biľak říkal: Pivo je náš chléb! Otázkou však je, proč právě budějovické a proč jen budějovické. Všechna zdejší piva jsou výrazem české státnosti! Avšak do většího podniku na téma "Všechna piva jsou státní" se Fencl pustit nechce. Drží se u zdi, jedno pívečko mu stačí. Ale možná že mu ten pivovar zbyl. Že jej nikdo koupit nechce. Měl by to však říci smutně. Jenže on, bůh suď proč, jaksi předstírá, že je to nějaká přednost a zásluha - státní pivovar. Předstírá ještě víc: že by mu takový zákon parlament schválil. Ví, že neschválil. Musí si tím být jist, má oči a uši. O zákoně jen tak povídá. Voda teče, ministr mluví.

Portrét přilétající jepice
5.9.2001    Mladá fronta DNES    str. 03    Názory
    KAREL STEIGERWALD        
Je to temná postava. Kdo k ní pozorně přičichne, ucítí, že ta postava chce být slavná. Tu slávu si neopatřuje nějakými lepšími výkony ducha či těla, nýbrž bombastickými výroky, podezřelými činy a poskakováním kol mocných. A jde jí to. Sociální demokraty zavlekla do všelijakých ostud, ačkoliv sociální demokraté si mysleli, že to poskakuje dobroděj. Na schůzce se Zemanem před lety uviděla ze zdi čouhat zvonkový drát a vzkřikla: Odposlouchávají nás (myslela svou nicotnost a Zemana) - abychom uvedli případ nejsměšnější. Navnadila Zemana na šikmou plochu bludů. Zeman: "Sledují mě tajné služby." Zavlekla Zemana do bamberské ostudy. Namočila jej do benzinových karet. To vše jen jako příklad. Že tyto můry letí ke světlu předních politiků (mají-li ti politici nějaký svit), není divné - ony tam chtějí. Divné je, že je politici nechávají přiletět - jako ranění slepotou. Spravedlivě připomeňme, že létají nejen kolem Zemana. Kdo v politice něco je, má jich kolem hlavy roj. Zemanův nedostatek - nechal je přisednout příliš blízko, až do osrdí (tedy - pokud má Zeman srdce). Dnes postava říká pravdu o Zemanovi. A vysvětluje: Lhala jsem tenkrát také kvůli Zemanovi. Aha. Co když dnes lže zas kvůli někomu jinému? Bída české politiky spočívá především v tom, že se jí daří hlavně v pološeru, polosvětě a polozprávách. Veřejný život se brodí v náznacích, nedoslovených narážkách a bizarních kombinacích. Postava, o níž píšeme, cítí se v takovém prostředí dobře: mrská ocasem v blátě, okouzlena domnělou významností toho mrskání a toho bláta. Když se jí zeptáte, proč lže, odpoví: Sázela jsem na to, že Miloš ví, co dělá. Dnes postava říká, že se má "i z hlediska politiky říkat pravda". No vida. I když si nechává rezervu: "Ne třeba celá pravda, ale alespoň část pravdy. Neříkat pravý opak. To je poučení pro nás i pro budoucí politiky." Bah! Takto poučená postava pokračuje ve svém zápase o pravdu: "Dostala jsem od Vízka kompromitující materiály o ODS. Bylo to financování, čísla kont ve Švýcarsku, kdo má podpisové právo, převody do republiky. Dala jsem to Zemanovi. Co s tím Zeman udělal, nevím." Postava je důležitým svědkem. Udala ODS a Zemana jedním vrzem. Hned zítra ji musí navštívit vyšetřovatel a zjistit podrobnosti. Postava musí poskytnou přesné údaje - k trestnému činu. Letitá mlha - tajné konto ODS v zahraničí - dostane konečně obrys. A Zeman bude vyšetřovatelům i veřejnosti vysvětlovat, proč léta mlčel, když to od postavy dlouho ví. On se s ODS spikl? I my, veřejnost, se brzy dozvíme, jak to všechno je. Postava říká, že to ví. Tak prosím, postavo, mluv! Může však být, že postava jen žvaní. Jako už mnohokrát v minulosti. Že jen opět zanáší politiku nechutnostmi a čtvrtlžemi - to vše se sladkým pocitem: jsem opět důležitá. Důležitá svou bezvýznamnou nicotou. Proto nemá ani žádné jméno. Pozorný čtenář už něco tuší: ta můra se jmenuje Vlček. Omyl! Napišme, že se nejmenuje. Jmenovat se může všelijak. Má velkou roli: ničí českou politiku - ať už tu či jinou. A jako Čapkova jepice na troskách, které jí rostou pod rukama, ječí: Já žiju! Její běsná aktivita právě teď padá na hlavu Zemana. Jindy padá zas na jiné hlavy. Tato můra jde s českou politikou v jednom rytmu - krok sun krok. Zemanovi se nesmějme. Takovou jepici, která mu působí tolik starostí a zatáhla jej do tolikeré hanby, má v tornistře každý politik. V ODS jako v třígrošové koalici. Můry letí přímo do plamenů a politické štáby jsou šťastné. Myslí si, pozorujíce přilétající můry, že žijí. Nevidí, že to přilétají blázni.

Kterou zradili vlast
4.9.2001    Mladá fronta DNES    str. 02    Názory
    KAREL STEIGERWALD        
Komentář

Jakeš a Lenárt půjdou před soud za vlastizradu. Hoffmann má navíc ještě sabotáž. Bilak, nebýt Slovák, šel by také. Přidali by mu zajímavé komunistické viny: porušování pravidel hospodářského styku a ohrožení devizového hospodářství. Novinkou je, že Jazzová sekce bude chtít na těchto pánech odškodné - za škody, které jí kdysi udělali. Proces, bude-li, bude směšný. Nebude jasné, kterou vlast má žaloba na mysli. Kapitalistickou? Tu přeci povalili a zničili. Proti tomu je jedna vlastizrada malicherná věc. Socialistickou? Tu všichni dotyční budovali a bránili. Na její obranu povolali i sovětská vojska. A dobře udělali. Bez cizích vojsk by socialistickou vlast neuhájili. Byli to rudí vlastenci, země jim za to podle ústavy, kterou si nadiktovali, patřila beze zbytku. Sovětský svaz byl jejich otec a učitel, žádný okupant. Oni byli správci. Soud by je rád odsoudil. Nerad by se však dotkl konsensu: komunistický režim tu byl po právu. Tento konsenuss každému soudu zlomí vaz. Jestli tu komunisté byli po právu, pak také po právu vládli - jak chtěli. Své obviněné soud nakonec odsoudí leda za malicherné lapálie. Že Bilak posílal do Ruska nějaké dolary. Ale on tam přeci posílal - celou zemi! Komunistický režim tu po právu nebyl. Koaliční Gottwaldova vláda (s agenty, kteří hráli roli "jiných" politiků) okamžitě po svém vzniku porušila ústavu. Zatýkala a zabíjela koaliční partnery. Provedla násilné převzetí moci s pošlapáním ústavy a svobod občanů. Díky tomu násilí získala absolutní moc a čtyřicet let ji držela. K těmto revolučním událostem nám chybí základní proces - podobný norimberskému - na téma: které jsou zločiny komunismu a kdo jsou jejich pachatelé. Teprve pak mohou soudy přikročit i k zvažování činů Jakeše a jiných pozdních čertů. Vlastizrada z roku 1968 (ruská okupace) se od toho, co komunisté dělali dvacet let před a dvacet let poté, liší jen větší viditelností a efektností. V ruském zajetí a v nesvobodě nás komunisté drželi let čtyřicet. Zjednodušit to na jednu "vlastizradu" je směšné. A žaloba Jazzové sekce k té směšnosti přidává otázku: Kdo a kolik asi za ty škody zaplatí těm ostatním? Deseti (patnácti) milionům?

Z projevu ministrova
3.9.2001    Mladá fronta DNES    str. 03    Názory
    KAREL STEIGERWALD        
Milí žáci a žákyně, začíná vám dnes nový školní rok. Využijte toho - a neučte se. Raději rozbíjejte okna a snažte se získat horší známku z chování. Buďte rošťáci! Vyplatí se vám to. V budoucnu se můžete stát ministry školství. I váš dnešní ministr, pan Zeman, rozbíjel okna, byl rošťák a dvojky z chování jej provázely po celý život. Nenechte si namluvit vašimi naivními učiteli, že se učíte pro život a dobré chování že je jen pro vaše dobro. Opak je pravdou. Jedničky a dobré chování měli vaši učitelé a sami vidíte, kam to v životě dotáhli. Neseďte jak pecky v lavicích, namáčejte žákyním copy do inkoustu a legračně jim sahejte za tričko. Dělal to i pan prezident Havel. Pěstujte záškoláctví jako Václav Klaus. Život je víc než nejlepší škola. Za školu chodila většina nositelů Nobelovy ceny. I Miloš Zeman rád propadal. Měl jedinou jedničku, ze zpěvu, na rozdíl od ministra Zemana, který měl trojku, protože bučel. Propadejte a bučte též! A školu nemilujte! I váš pan ministr ji nenáviděl. A vše ukazuje, že ji nenávidí dodnes. Nový školní rok je příležitostí k novým průšvihům. Co jste zanedbali vloni, dá se letos dohnat. Plivejte zezadu na kněze, jako plivával poslanec Svoboda, dívejte se pí učitelce zeměpisu pod sukně pomocí zrcátka jako ministr Březina, vylupujte školní pokladnu jako pan ministr Lachnit, který se spřáhl se zločinným školníkem již ve druhé třídě, kdy ještě ani jeden z nich neuměl počítat. Nebojte se. Využijte školy, je to základ drsného života. Jak říká váš ministr školství: Škola mi připadá jako něco cizího a děsivého. Má pravdu.

Prezident není všech
3.9.2001    Mladá fronta DNES    str. 02    Názory
    KAREL STEIGERWALD        
Prezident chce jednat o armádní reformě se zástupci všech demokratických stran. S komunisty ovšem jednat nebude. Někteří z mužů veřejného života to považují za nedemokratické a nemoudré. Komunisty považují za oběť nespravedlnosti. Ptají se: Je prezidentem všech? Co to ovšem je - komunista? Postava z dějin? Komunistů byla řada druhů: stalinští, leninští, s lidskou tváří, eurokomunisté, čínští, latinskoameričtí, polpotovci... Odlišnosti mezi nimi byly pro nekomunistu obtížně pochopitelné a zdály se marginální. Druhy komunistů sváděly spolu nemilosrdné a krvavé zápasy. Komunisté nemají pěkné dějiny. O prvenství mohou usilovat v jediném oboru, ve vraždění lidí. Jen jedno měli všichni společné: víru, že smějí předělat svět, protože je k tomu opravňuje jejich správný světový názor. Nikdy nesouhlasili s myšlenkou, že by předělali jen tolik světa, kolik jim dovolí výsledky z voleb. Kam patří čeští komunisté po sezoně? Věří, či nevěří komunistickému světovému názoru? Co vlastně hlásají? Nějaké nové zlepšené názory? Nový komunismus? Těžko říci. Hlásají to i ono, oslňují citáty z děl dávných komunistických gaunerů i výkřiky o jakési levicové novosti. Jen jedno je zcela zřetelné: nestoudnost, s níž se k dědictví komunismu hlásí. Všechno to utrpení, které komunismus zplodil, není dnešním komunistům příležitostí k důkladnému zpytování mysli a svého hnutí, nýbrž příležitostí k potměšilému pošklebku. Oni neřeknou, jak hrozné, že komunismus vraždil lidi, oni řeknou, křesťané je vraždili také. Jako by jedno ospravedlnilo druhé. Kdysi v pravěku měli lidský sen: spravedlivý svět zářných zítřků. Utopie skončila, zůstala jim nestoudnost. A s ní drží si své výnosné parlamentní místo. Prezidentovi nemůže vyčítat žádný krasoduch, že s nimi nechce jednat. Není prezidentem všech. Je prezidentem, sám utopista, protože jím byl zvolen. Prezidentem nestoudných být nemusí. I když je v té ochablé zemi málem poslední, kdo to ještě říká.

Lidstvo se bratří
31.8.2001    Mladá fronta DNES    str. 02    Názory
    KAREL STEIGERWALD        
Komentáře

Cizinci jsou v módě. Svět by se rád bratřil. Zavádějí se proto nová víza. Cizinci z různých zemí však pronikají v noci či v přestrojení přes zelené hranice za bratry do jiných zemí. Hrne se to z Východu na Západ a víza vytvářejí jakýsi štít směrem opačným. S jedinou změnou: Japonci se na Západ nehrnou. V Japonsku je Západ východním směrem. Je v tom však řada nejasností. Například - kdo je cizinec? Zdálo by se - přece ten, kdo není zdejší. Nemusí to tak vždy být. Vzpomeňme na starý šproch. Jistého anglického lorda ptali se před lety Maďaři v Budapešti, jak se mu, jako cizinci, v Budapešti líbí. Lorda otázka překvapila. Jako cizinci? Cizinci jste přece vy, Maďaři. Já nejsem cizinec, já jsem Brit, pravil lord Maďarům. Brit není cizincem. Lze říci - nikde na světě. Pak jsou zas lidé, kteří jsou cizinci všude - i doma. Britové nepotřebují pas, všude je vítají, všude jsou Brity, nikde cizinci. Nejsou s nimi žádné problémy. Ba co víc: sami se o cizince ohromně zajímají. Mají pro cizince pochopení. Ať jsou kdekoliv na světě, říkají se zájmem: Ach, tihle cizinci... Jsou tak podivně zajímaví. Každý mluví jinou řečí. Rozhodně je dobré, že se lidstvo bratří. Jan Werich to bratření shrnul do tří hraničních otázek: Kdopak jsi? Kampak jdeš? Co to máš? Důležité je tedy být v tom sbratřování Britem, ne cizincem. Stát se Britem však není tak nedostupné: každý z nás cizinců si snadno najde nějakého jiného, ještě nižšího cizince, kterému vlídně jako pravý Brit řekne: Ukaž rumunský vízum, bráško.

Z dějin pasů, víz a cikánských doložek
30.8.2001    Mladá fronta DNES    str. 03    Názory
    KAREL STEIGERWALD        
Lidé rádi cestují. Aby se jim to znemožnilo, existují cestovní doklady. Je to vynález moderní, v minulosti se pasy vyskytovaly zřídka. Jejich užívání však bylo stejně nebezpečné jako dnes. To by mohl potvrdit i Hus. Měl osobní pas od císaře. Bylo tedy logické, že ho tehdejší celníci upálili i s tím pasem. Kulturu pasů mimořádně rozvinuli komunisté. Nedávala se žádost o pas, nýbrž žádost o povolení podat žádost. Získaný pas platil do všech států světa, a přitom neplatil. Všemi státy se rozumělo Bulharsko a NDR. Do všech států platila tzv. výjezdní doložka, která ovšem nikde neplatila, jen doma. Doložka byla jednorázová, pro jednu cestu, a trvalá, také pro jednu cestu. Zvláštní postavení měl pas platný jen pro cestu do Jugoslávie. Byl šedivý a mimo Jugoslávii neplatil. V Jugoslávii neplatil také. Platil však v ČSSR. Velmi úskočným cestovním dokladem bylo "Potvrzení o odevzdání vojenské knížky". Platilo víc než doložka. Podobnou roli v lidské společnosti hrají víza. Existuje jich mnoho druhů. Někdy platí, jindy jsou propadlá, předčasná, neplatná od začátku, platná až příští rok. Zajímavý osud čeká děti. Celníci je v zásadě mohou kdykoliv uloupit. Děti mají vlastní propadlé pasy nebo jsou zapsány v pase rodičů, s nimiž necestují. Nepřítomných dětí se celníci vždy vytrvale domáhají. Celnicemi Evropy zní jejich zlověstný pokřik: Ukaž dítě! Když jim nějaké dítě ukážete, upokojí se. Pro nezkušeného cestovatele bylo vždy velmi obtížné se v změti pasů, doložek a víz vyznat. Svědomitý pocestný si potřebné pasy, doložky a víza sice opatří, ale nic mu to nepomůže. Doklady znenadání neplatí, mají špatné razítko či se cestovatelka na fotografii zdá mladší. Je to tak správně, protože smyslem cestovních dokladů není tento protivný zlozvyk podporovat. Jediné, co chybělo, byly pasy cikánské. Ale už tu také jsou. Vynalezli je Britové, díky vlastním tradicím. Slučují v sobě přednosti všech dosavadních dokladů: jsou povolením i zákazem současně. Platí i neplatí. Dokonce také existují i neexistují. Nejedná se o nějakou padělatelnou papírovou knížku, na kterou si každý může sáhnout, nýbrž o nehmatatelný a nepolapitelný výrok Brita. Ten cikánský pas přidělí i odebere. Cikán jej nevidí, nemůže po něm chňapnout. Když mu jej odeberou, neví ani, že jej měl. A když jej má, může jej také nemít. Cikán jde klidný k hranici, ukaž pas, on jej má, ukáže jej, my celníci nic nevidíme, to jen ty vidíš pas, chňap, už jsi zas venku. A přitom - nikde žádné razítko. Ani nevíš, žes na nějaké hranici byl. Cikánský pas je také univerzálně spravedlivý. Britové jej už udělují i bělochům. Totiž odebírají.

Výmarské poučení
30.8.2001    Mladá fronta DNES    str. 02    Názory
    KAREL STEIGERWALD        
Dva mladíci v neděli hajlovali v Buchenwaldu. Byli při tom přistiženi. V pondělí byli odsouzeni soudem ve Výmaru. Jeden dostal vězení, druhý velkou pokutu. Nad tím musí naše srdce ustrnout. V pondělí! Copak je to vůbec možné? Jak by to asi proběhlo doma? Několik týdnů, než padne obvinění. Půl roku až rok - vyšetřování. Svědkové viděli, neviděli, přišli, nepřišli, nepamatují se. Přesto konečně žaloba u soudu. Asi po roce jednání soudu. Jeden z obviněných nepřijde, druhý zas stoná. Odklad. Příště nepřijde svědek. Je v Rumunsku na lyžích. Za půl roku: soudce má chřipku. Spisy už váží tři kilogramy. Za další dva roky: náhle rozsudek! Pak odvolání! A tak dále. Dva grázlové zvedli pracku, už to stojí státní kasu statisíce a spravedlnost nikde v dohledu. Soudy však klapou dál. Krajský, nejvyšší. Je tu nový důkaz: nehajlovali, nýbrž si ukazovali, kam až slunce svítí. Chlapci mezitím spokojeni dál na ulicích útočí ve své válce rasové. Takové je poučení z výmarského vývoje.

Dvoje oči v Náchodě
29.8.2001    Mladá fronta DNES    str. 02    Názory
    KAREL STEIGERWALD        
Nejdříve do Náchoda vjelo osmnáct neozbrojených Rusů. Asi s Němci v obci už nepočítali. Chtěli se skrýt. Němci, kteří kryli ústup, je z úkrytů vytáhli a postříleli. Pak přijeli další Rusové, pochytali německé vojáky, kteří nestačili utéct, a v pivovaře je ruský důstojník střílel. Autor zprávy a dobový svědek těchto událostí líčí, jak "ani ne sedmnáctiletý mladík na kolenou prosil", aby jej nezabíjeli. K zabíjení Němců se přidali někteří místní občané - podle pamětníka dříve spořádaní lidé, kteří se změnili v bestie a Němce brutálně ubíjeli. Všechno se to stalo 9. května 1945. Dnešní zpravodaj to vypráví dnešníma očima. Vedle sedmnáctiletého Němce, který marně prosí o život, nepostaví obraz sedmnáctiletého Rusa. Ten asi také chtěl žít. K Němcům zpravodaj řekne dnešníma očima s odstupem: "Němci ukryté Rusy vytáhli a postříleli. Taková ale byla válka!" K Rusům a občanům Náchoda, kteří zabíjeli Němce, říká opačně: "To bylo vybíjení. Masakr rozpoutali lidé, kteří k tomu neměli důvod." O masakru říká: "Viník už se nenalezne. Kdo má masakr na svědomí, už nežije." Jedna událost, dvoje oči. Viník, masakr, svědomí. Mravní postoj a pravda. Že Rusové postříleli Němce, kteří postříleli Rusy, je ovšem událost srozumitelná. Kdo by měl chtít, aby Rusové nepostříleli Němce, kteří postříleli Rusy? Jen blázen. Že se k tomu přidali místní obyvatelé? Někteří z nich byli bestie, jiní měli dobrý důvod. Tak to ve válce - i na jejím konci - chodí. Taková je. Dnes už to asi nikdo neví: lidé tenkrát zabíjeli Němce, protože Němci zabíjeli lidi. Lidská práva na programu nebyla. Pravda musí být řečena. Musí si však podržet jedny stejné oči. Nesmí k zabíjejícím Němcům říci: taková byla válka, a k zabíjejícím Rusům a Čechům: bylo to běsnění. To pak není už žádná nová a lepší pravda, nýbrž jen dobové modloslužebničení a jen další mlha.

Jako by Hitler amnestoval Himmlera
28.8.2001    Mladá fronta DNES    str. 02    Názory
    KAREL STEIGERWALD        
Toto musí škubnout očima: na Pješčáka se vztahuje amnestie z roku 1960. Pješčák je komunistický prokurátor, proti němuž tu svědčí jeho různý podíl v justičních vraždách komunistického režimu, jehož vrchním šéfem a pánem byl první tajemník KSČ a prezident Novotný, který Pješčákovi právě na to dal amnestii. Je to jako by Hitler amnestoval Himmlera. Pješčák je obviňován, že navrhl trest smrti za velezradu člověku, který se jí nedopustil. Co to byla ta velezrada? Spolupráce s cizí (demokratickou) tajnou službou a vyzrazování státního (komunistického) tajemství. Tomu ovšem slušný člověk neříká velezrada - nýbrž odboj. Říkat, že ten pan Jeřábek, kterého poslal Pješčák na šibenici, byl nevinný, protože se nedopustil velezrady, je totéž jako říkat, že pan X. Y. neměl být vězněn v městě Terezíně, protože nebyl Žid. I kdyby se pan Jeřábek velezrady z hlediska Pješčáků dopustil, z hlediska demokratického by byl naopak hrdinou odboje. Soudruh Pješčák postupoval protiprávně nejen proto, že pan Jeřábek se nedopustil velezrady, nýbrž proto, že on, Pješčák, byl protiprávním komunistickým prokurátorem a protiprávně vztahoval pracku i na pana Jeřábka a přivodil mu smrt ne proto, že by pan Jeřábek něco špatného spáchal, nýbrž aby udržel protiprávní násilnický režim u moci a sebe u koryta. A chránila jej protiprávní "amnestie" komunistického prezidenta, jeho vyššího spolupachatele. Naše soudy se v tomto všem motají jak figura tlustého komika v lidové veselohře. Možná se jednou dopracují i této filipiky: Gabčík a Kubiš byli teroristé, kteří zavraždili legálně jmenovaného protektora Heydricha. Na soudy však nevrčme. Jasno nemá ani širší česká společnost. Co to ti komunisté vlastně byli, kde se tu vzali a co s nimi dál? Byl to podle zákona zavrženíhodný a zločinný režim, ale kdo se mu postavil, je i dnes zrádce. Vychvalovat jej je dnes trestné, ale celá jeho strana je v parlamentu. Čtyřicet let bylo u nás v oblibě kritizovat Němce za pokryteckou a švindlířskou denacifikaci. A dnes máme sami oči plné vlastních břeven.

Problém s Romy máme my
25.8.2001    Mladá fronta DNES    str. 02    Názory
    KAREL STEIGERWALD        
Romské nebo chcete-li cikánské příběhy běženců mezi Prahou a Londýnem pro nás mohou znamenat něco mnohem hlubšího, než si myslíme. Nejde jen o spor, zda jsou obě vlády slonem v porcelánu či naopak mistry taktu a humanistické citlivosti. Kdo naslouchá pozorně, co se to vlastně na Ruzyni děje, možná uslyší něco hlubšího o české společnosti, o Britech a Evropě. Jak banálně připomněl prezident: Každý by se měl zamyslet. Otázkou ovšem je, co to zamyšlení znamená. Zásadním komentářem veřejnosti k ruzyňskému sporu je výčet lumpáren a mazaných vypočítavostí, jichž se ta divoká menšina pravidelně dopouští. Nemůžou se divit, že je na Ruzyni prohánějí. Pro českého občana je velmi obtížné tyto dvě věci rozpojit. Nikdo nemůže pardonovat romské lumpárny proto, že je páchá příslušník menšiny. Stejně tak znásilňování svobody občana - Roma na letišti - není možné omlouvat lumpárnami Romů. Pro veřejnost je snazší si to spojit: druhé ospravedlňuje první. Důležité, ale obtížně stravitelné pravidlo demokracie - že právo na svobodu je neutrální, přijímáme s excelentními potížemi. Odjakživa. Masový odlet z vypočítavosti může být i signálem pro slepé: s etnicky odlišnými divochy máme problém, který nezakryjeme zdůrazňováním své domnělé demokratičnosti. Říkáme: problémy dělají oni, protože jsou odlišní a neumějí se přizpůsobit. Jenže tolerance záleží nikoliv na výzvě k přizpůsobení, nýbrž v přijetí odlišnosti. Svobodná je ta společnost, která chrání odlišnost menšiny, nikoliv ta, která vše sjednocuje tlakem většiny. Je-li k řešení nějakého problému ustanovena většina, demokracii vlastně ani nepotřebuje, umí se prosadit sama. Demokracii a svobodu potřebuje menšina, ta je slabá. Velmocenský názor je: když tu Romové nechtějí být, ať jdou, je to jejich věc. Málokdo si ovšem umí představit, že by sám byl Romem. Od narození a se vším k tomu. Nad vlastní intolerancí se nemusíme rozčilovat, ani si zoufat. Je to obvyklý problém většiny zemí na planetě. Důležité je o něm vědět a něco do něj investovat. Můžeme si připomenout, že Američané šli kvůli němu před sto padesáti lety do občanské války. A dalších sto let je to nějak trápilo - až po toho Martina Luthera Kinga. To by mohlo českou bohorovnost snížit: nepochybně máme problém - řešme jej. Za sto let už tu nemusí být nebo může být menší. Nebo také větší. Jde jen o to, jak s tou ruzyňskou metaforou naložíme. Ohlas na Ruzyň není příliš povzbudivý: vláda je pro, obojí opozice proti. Otázkou je, jestli ten problém skutečně vede takto. Ani prezident, který je jaksi nomenklaturním odborníkem na křivdy, se nevyjadřuje příliš temperamentně. To, kudy povede dálnice, jej ponouká k ostřejším slovům. Kolem lidsky pochopitelné sebeobrany proti romskému svinčíku v Ústí nad Labem (slavná zeď) spustili čeští (a světoví) vzdělanci mocný křik. Kdo chce bojovat proti rasovému útlaku, má ho v britském obalu na Ruzyni na dosah ruky. Blíž než všechna globalizační témata, která burácejí po ulicích. Na letiště svobodomyslná mládež kupodivu neútočí. Raději demoluje nějaké blbé a bezobsa žné obchody s karbanátky. Pro Čechy je problémem kritizovat Británii. My nedostatečně vyvinutí tam chceme, k nim do ráje svobody - a teď na ně nadávat? To jaksi nelze. Ale Ruzyň by naše euronadšence mohla poučit: nejdeme do ráje, kde panuje pravda se spravedlností, jdeme do svobodného světa s problémy, jaké máme i my. Svoboda, demokracie, Evropská unie, to není svět, který problémy odstranil. Jen tvoří snesitelnější prostředí k jejich případnému řešení. Nadávat na Anglii není žádná velezrada. A vstupem do EU nekončí dějiny lidské blbosti a nízkosti. Klidně nadávejme. Třeba s Halasem: Zvoní zvoní zrady zvon zrady zvon Čí ruce ho rozhoupaly Francie sladká hrdý Albion a my jsme je milovali... No a co? Takový je odjakživa svět, unie neunie. Problém u nás doma však máme my, ne Britové. Dejme tomu - na těch sto let. A za sto let - bude tato země víc tolerantní? Nebo zas řekne: Já jsem pro toleranci, ale cigoše uznám, až budou jako my.

Velké a malé zlo
24.8.2001    Mladá fronta DNES    str. 02    Názory
    KAREL STEIGERWALD        
Britské kontroly se vracejí na ruzyňské letiště. Miloš Zeman v tom vidí menší zlo. Větším zlem by byla vízová povinnost. Rasismus v tom není. Chtějí tam Romové, tak honí Romy, vysvětluje Zeman. Kdyby tam chtěli krejčí, honili by krejčí. Tak jadrně se hájí předseda vlády. A označuje pachatele: Rom. Když budou kvůli Romům víza, jejich kousky vás budou stát dva tisíce. A Romové se stejně do Británie nedostanou! Kdo toto nechápe a píše do novin, že je jiné řešení, je tupolebý! Zeman hájí v České televizi zájmy Británie - a řízně, lidově. Britská pravidla pro azylanty jsou nesmírně liberální. Však je Británie kolébkou svobody. Jsou však i nesmírně pokrytecká. Imigrační úředníci je obklopují drátěným plotem předpravidel: do Británie tě nepustíme, protože bys chtěl azyl. Však je Británie i kolébkou praktického přístupu k životu. Ještě praktičtější by však bylo považovat Českou republiku za zemi, jejímž občanům se azyl neuděluje. Český rasismus je problém vztahů mezi lidmi, nikoliv mezi vládou a lidmi. A takové vztahy má i Británie. Možná by postačilo vyřizovat žádosti o azyl pružněji, aby se nedaly zneužívat jako svého druhu sociální dávka. Také by stačilo nechat věci, jak jsou. Co jsou stovky Romů proti milionům cizinců a desítkám milionů Britů? Skutečně problém? Jak velký? Vláda říká: Menší zlo. Měla by však hájit nikoliv britské zájmy, nýbrž svobody všech českých občanů - i Romů. Tou svobodou je například - odcestovat. Vláda svou moc přepustí britské moci: nepojedeš! Ale české zákony neříkají: Rom nesmí do Británie. To je problém britský, v Británii se má řešit. Vláda by měla pátrat ještě dál a zásadněji: když Británie zavede víza, s těmi britskými vízy my vstoupíme do EU? A vstoupí do EU s námi i naši Romové? Nebo dostanou nějaké "vnitřní šedé pasy"? Zná vláda odpověď na tyto otázky? Ptala se v Británii? Česká diplomacie se odjakživa ráda lísala k cizím pánům, místo aby bránila svobody svých občanů. Nastal však pokrok: místo Rusů Britové. Zeman k problému říká: Kdo mi nevěří, je tupolebý. Neměl by to říkat. Jak snadno by se ta brechtovská parafráze dala doplnit: vždyť existují také prasohlaví předsedové vlád. Nadávky však jsou stejně prospěšné jako britští úředníci na Ruzyni. Pobouří, rozruší, ničemu neprospějí.

Bude válka
22.8.2001    Mladá fronta DNES    str. 02    Názory
    KAREL STEIGERWALD        
Ministři přihazují. Návrh rozpočtu překročili už o desítky miliard. Ale ani ten návrh nestál při zdi. Schodkový rozpočet sněmovna neschválí. Václav Klaus tvrdí, že vláda na sestavení rozumného rozpočtu již rezignovala. A proč by ne. Rozpočtové provizorium je pro ni výhodné. Nevýhody provizoria slízne její povolební nástupce. To Klaus ví a v případě hrozby provizoria bude jednat o prosazení realistického rozpočtu. Neříká ovšem s kým. Partnerů k debatě mnoho nemá. Nesmluvní opozice nebude mít pražádnou chuť opozici smluvní pomáhat - menšinovou vládu socialistů si vymyslela ODS, ať si tu svou misku vyjí sama. Nebudeme hasičem, hlásí Cyril Svoboda. S rozkoší bude přihlížet, jak obtížně ODS setřásá okovy opoziční smlouvy. Jistě ho však musí napadnout, jak velký požár nechá rozhořet - aniž by si přižehl čtyřkoaliční kabát. Aby mu nevmetli: vy jste spustili vládní krizi. Říká tedy: S Klausem jsme se dohodli, že nebudeme vyvolávat vládní krizi kvůli rozpočtu. Ale pozor na druhé koleji: kdo pustí Zemana k rozpočtovému hýření, odpyká to. Před volbami chce každý oslnit a získat. Vláda varuje, že zmrazený rozpočet způsobí příští rok úpadek země v mnoha směrech. Takové varování lze otočit: nabubřelý rozpočet nafoukne předvolební bublinu úspěchu. Ta po volbách splaskne, ale vítěz bude mít čtyři roky, aby nepříznivý dojem zahladil. Být před volbami štědrým plýtvalem publikum jistě ocení. Ale možná také ocení strohého šetřílka. Udělat dojem bude asi žádanější než udělat rozpočet. Ten počká - strany jdou do války o všechno. Přesněji o to nepatrné několikaprocentní vítězstvíčko. Kdo bude ve volbách první, ten povede jednání o vládě s druhým a třetím. Pak teprve začne politika. Začít by však mohla i dříve. Možná, že dobré body od publika dostane i ten, kdo se aktivně chopí rozpočtu, vrátí jej do reality, naplní jej skutečnými čísly, zkrotí hýřily a nelekne se temných věšteb. To je požadavek pro českou politiku příliš opovážlivý. Vyžaduje vzdát se obvyklé pomstychtivosti a věřit, že volič prokoukne předvolební hluk a ocení hlavně realistickou, byť méně zvučnou politiku.

Příběh křídla
20.8.2001    Mladá fronta DNES    str. 01    Společnost dnes
    KAREL STEIGERWALD        
Sloupek

Vyposlechněte si prosím následující příběh. Po druhé válce (měla být poslední, byla však druhá) prožilo malé české městečko slavnou chvíli. Od západu ve smluvený červnový den měl přiletět občan města, hrdina, britský pilot. Měl zakroužit nad obcí, zamávat křídly, pozdravit tak spoluobčany, vrátit se pak do Bavorska ke své letce, demobilizovat a přijet domů. Začínal mír. Z plánu se splnila jen první část. Přilétl, zamával. Pak se zřítil. Nenechte se strhnout drastickou ironií osudu. Tak život chodí. Občané zřídili svému letci pomník: křídlo ze stíhačky, mosazná deska, fotografie, květiny a dva tisy. Po třech letech, v roce 1948, pomník za noci zmizel. Jen tisy zůstaly a rostly dál. S pomníkem zmizela i vzpomínka na hrdinu. V roce 1968 občané pomník obnovili. Dali pod tisy novou desku s pravdou a vysadili květiny. Jen s letadlem byla potíž. Kde v roce 1968 vzít v malém městečku křídlo z anglické stíhačky? Opatřili tedy křídlo z MiGu. Je sice ruské, ale je to letadlo. Koneckonců letadlo jako letadlo. Filozof by řekl, že pravda se sice vrátila, ale měla jiná křídla. Co se stalo dál? Že Husákovi komunisté pomník zas zbořili? Že zas zůstaly jen ty dva tisy? Omyl. Komunisté pomník nechali na pokoji. Totiž tisy, květiny a křídlo z MiGu. Jen mosaznou desku nahradili. Děkujeme sovětským letcům osvoboditelům, stálo na nové desce. Filozof by řekl, že došlo k souladu pravdy tabulky s pravdou křídla. Městští komunisté říkali: Pravda se vrátila k nám. K sovětskému křídlu sovětští osvoboditelé. Dnes již každý může svobodně říci, že křídlo je sovětské! Pomník se tak stal nadpomníkem. Metaforou čtyřiceti komunistických let. Říká, kolik křídel má pravda a kolik pravd lze přimontovat k jednomu křídlu. Komunismus měl dvě tváře: bořil pomníky či měnil cedulky. Život však jde dál, z pahorku dolů. Za posledních deset let pokročil příběh pomníku o kus. Nejprve vyměnili cedulku. Od sovětských pilotů osvoboditelů zpět k anglickému letci. Jen křídlo z MiGu zůstalo. Kde seženete počátkem devadesátých let křídlo z anglické stíhačky? Vnucuje se krásný konec příběhu křídla: na jeho místě stojí dnes voňavý a zářící hypermarket. Kšeft vytlačil hrdinu. Takové konce v Čechách milujeme. Kupci proti ideálům! Škoda, že se nestal. Kupci nespolkli pomník hrdiny. V tisech tiše zarůstá pomník jakéhosi letce z nějaké zapomenuté dávné války.

Hezká česká kariéra
20.8.2001    Mladá fronta DNES    str. 02    Názory
    KAREL STEIGERWALD        
Komentář

Je jakési podezření, že Úřad pro zahraniční styky a informace (rozuměj civilní rozvědka) prý možná převzal po komunistech řadu agentů StB. Šéf úřadu Bublan k tomu říká: "Jsem vázán mlčenlivostí a na něco takového nemohu odpovědět, ani kdybych chtěl." Na takové podezření ovšem odpověď potřebujeme. Naprosto jasnou a rezolutní: Žádné agenty StB jsme nepřevzali. Neexistuje žádný státní zájem, který by takové případné převzetí ospravedlňoval. Neexistuje také žádný rozumný důvod, který by šéfa rozvědky zavazoval v této věci mlčenlivostí. Krom jediného: že agenty StB opravdu převzal. Ví se, že komunistické tajné služby s chutí využívaly agenty gestapa. Některé nechutné případy jsou veřejně známé - omilostněný "lidický vrah" například. Ještě v sedmdesátých letech na komunistickém pódiu tančily postavy válečných kolaborantů a agentů gestapa, tentokrát v kostýmu mužů s rudou plackou. Revoluční účel věru světil prostředky. Ale i demokratické tajné služby mívají sklon mít méně zábran, než se sluší. A právě proto - dvojnásob u nás doma - mělo by se nám dostat přesvědčivého ujištění, že v demokratické rozvědce agenti StB nepracují. A nejen ujištění - útvary k tomu zřízené měly by věc neprodleně prozkoumat a také odmítnout utajování a výmluvy, že jde o "zájem státu". Neexistuje vyšší a lepší "zájem státu" než tento: agenty StB nepoužívat. Co si z povahy věci mohla dovolit tajná služba totalitního státu, to by demokratické tajné službě procházet nemělo. Mohlo by se pak stát, že by agentem naší demokratické rozvědky mohl být i nějaký stařičký gestapácký agent. Byla by to hezká česká kariéra: fízlem za Hitlera, za Stalina i za Havla. Je to dobrý tip pro film, do života však nepatří.

Běženci a my
18.8.2001    Mladá fronta DNES    str. 02    Názory
    KAREL STEIGERWALD        
Letos požádalo o udělení azylu rekordních 11 400 cizinců. Ze země, odkud lidé utíkali, měníme se v zemi, kam lidé chtějí. Zájem o Českou republiku stoupá. Stát však vyhoví pouze procentu a půl žadatelů. Je to málo. To pochopí každý, kdo se projde ulicemi našich měst a porovná je s ulicemi Západu. Stále ještě jsme, po čtyřicetileté železné oponě, příliš jednobarevní. Samozřejmě, běženectví je problém demokratických zemí. Jedna polovina lidstva se nemůže odstěhovat k té druhé polovině. Někdo také namítne: uprchlíci většinou nejsou političtí azylanti, nýbrž ekonomičtí vypočítavci. Námitka je to sice účinná, ale lichá. Každý má právo na slušný život. Lidé přirozeně tíhnou tam, kde se jim lépe žije. Kde dobře bydlí, dobře jedí. Dokud budou rozvrácené státy se zbídačelým obyvatelstvem, bude běženectví. A bude také sobectví té blahobytnější části světa: proč se někdo cizí má podílet na našem blahu? Ať jde pryč. Bílé tváře stavějí kolem svého dobrého bydla hráze. Možná jsme právě předstihli Švédy v počtu žadatelů o azyl, možná jde jen o optický klam: mezi žadateli je zahaleno mnoho Ukrajinců, kteří nechtějí azyl, nýbrž práci. Jedno je však nepochybné: chceme-li být skutečně svobodným státem, dobrodiní azylu nemůžeme se vzdát, byť problémy s ním budou stále větší. Připomeňme si nedávnou ostudu české a britské vlády. Padesát milionů Britů - proti tomu několik set českých Romů. Kolik u nás žije azylantů? Několik tisíc. Co je to proti milionům cizinců ve velkých evropských státech? Problémy, které máme s azylanty, jsou jen vyjádřením obav z cizinců - ničím víc. Naše otevřenost a ochota pomoci lidem v nouzi je teprve na počátku, nikoliv na konci našich možností. I tak se měří svoboda - co jsi ochoten dát, nejen co sám dostaneš.

Nestoudnost
17.8.2001    Mladá fronta DNES    str. 02    Názory
    KAREL STEIGERWALD        
Komunistická strana má výhrady k odtajnění svazků StB. V tomto obtížném a bolavém problému - v odtajnění komunistického svinstva - vidí místopředseda Ransdorf úsilí o "rozeštvávání lidí a atmosféru nejistot, vydírání a konfliktů". KSČM je podle něho pro odtajnění, ale až "po uplynutí několika desítek let". Aby ne. Postačila by mu pravidla, která existují ve Velké Británii. Nad nestoudností komunistů se často tají dech. Ransdorf měl by ruce sepnout v klíně a rozjímat - jací byli, oni, co měli na čele avantgardní lidské znamení. Různých doporučení, komunisty tak oblíbených, co je či není demokratické, měl by nás ušetřit. Neznějí věrohodně z úst komunistického činitele. Ale ani ty hory zla, krutosti a špíny, které StB zplodila, naše dnešní komunisty nijak nerozruší. Stud pryč - pustí se do různých kombinací. Předlohu zákona o zveřejnění svazků prý vytvořila v lůně ODS "radikální skupina, která je určitým spiknutím neschopných". I to je z toho starého a zlého světa komunistů: spiklenectví, různé nitky, atmosféry, tajnosti. Ransdorf říká: postačí nám úprava, jako je v Británii. Pro Ransdorfa "vsjo rovno" - StB i Británie. Britský archiv, české svazky. Komunistické archivy skrývají dosti hroznou minulost této země a hrozné osudy lidí. To každý ví. Přemýšlet o tom, jakým rozumným způsobem tu minulost zveřejnit a poznat - k tomu člověk nemusí být ani spiklenec z lůna ODS, ani neschopný radikál -, stačí, když je občan a má lidský cit. Ale proč se divit komunistům? Dobře vědí, kvůli čemu právě oni si přejí zavřené archivy. Přesto se člověk musí zarazit. Takový nedostatek vkusu a citu. To nemohou alespoň chvíli mlčet? Vždyť už je dávno po boji. Je to však přirozené - kdo v Německu mluvil o nacismu, o tom říkali: rozeštvává národ. Ransdorf se klidně podívá do vašich očí a řekne třeba: I britská vláda potlačovala občanské svobody podobně jako my za časů přehmatů. Jistě. Nestoudnost je také politika.

Dvě nic z lásky
16.8.2001    Mladá fronta DNES    str. 02    Názory
    KAREL STEIGERWALD        
Jest ministr dítě, který ničím nevynikl. Jeho výhodou je, že nikdo nezná žádný jeho čin či názor. Takového hocha těžko chválit, těžko mu nadávat. Nepochybné je jediné: v úřadě tloustne jak ruský činitel. Jest spisovatelka dítě, která ničím nevynikla. Či vynikla: z jejího mladistvého literárního pera vyletují efemérní motýlci a zahnízďují se v pestrobarevných přílohách listů, kde zmírají. O spisovatelce se dá říci totéž, co o jejím ministrovi či dobrém víně: je tělnaté povahy i chuti. Tato dvě nic se sezdala. Z lásky. Budiž. Podivuhodné je, že nás tím obtěžují. Že se ta láska stala hlavní zprávou dne. Že kam koukneš, tam se zveřejňuje jejich celostránkové a barevné tajné neštěstí. Lidé na sebe upozorňují všelijak. Někdo spolkne brouka, jiný na sloupu čtyřicet dní nejí. Třetí vyleze na Svatého Víta a zpívá tam. Být známým a vyniknout je sen lidí. Tak se i žení. Jest okurková sezona. Budiž. Není dost závažnějších zpráv? Například: Na Šumavě se přemnožili rejsci. Nebo: Indové naučili slona číst! A ten slon vezme noviny a čte: Ministrova tajná svatba za asistence médií. Můj bože, chudák slon. Proč se učil číst? Chudák však i ministr. Budou o něm říkat: To je ten, co nevylezl na sloup. Oženil se. Víc nevíme.

Dopřejte jim svobody
15.8.2001    Mladá fronta DNES    str. 02    Názory
    KAREL STEIGERWALD        
Glosy

Dělat zločiny ústy a hlavou je vždy problematické. Se zločiny a zločinci komunismu se stát vyrovnat nedokáže. Zato dokáže obvinit jednoho mladého poťapance ze Šumperka z propagace komunismu. V zemi, kde například volně pobíhají lidé, kteří způsobili ruskou okupaci, a kde se spokojeně rozvalují tisíce aparátčíků či stovky estébáků, je to směšné. K soudu má jít jeden mladý teoretik, spisovatel obskurních traktátů, zatímco praktici násilí a krutostí se znepokojovat nemusí. Mladík, člen Komunistické mládeže, má být souzen za své názory - už to je pochybné a pravděpodobně protiústavní. Zato za zločinné činy proti svobodě se u nás nikdy nesoudilo a dodnes nesoudí. Důvod je jasný: odchytit mladého teoretika starokomunismu je snadné. Je přímočarý, říká jasně: Ať žije Stalin, otec světa. To se přehledně může soudit. Mnoha lidem to také přinese uspokojení: s komunismem se konečně něco dělá - a nic nás to nestojí. Zato soudit staré komunistické bandity je obtížné - sahá to na zub i nám. Vám, mně, všem. Takový soud se i vás zeptá: A co tenkrát vy? Nechtějte zem, která dává k soudu podivíny či výstřední mudrce. Dopřejte jim svobody, jakou chcete sami. Že jsou škodliví? Obklopte je osamělostí. Jenže vy jim dáváte deset či více procent ve volbách. A z toho vás žádný soud neodviní.

Pán vyslal drába
14.8.2001    Mladá fronta DNES    str. 02    Názory
    KAREL STEIGERWALD        
Oblíbenou figurou komunistů, když stanuli před problémem, byl zlověstný výkřik: Kdo to organizuje! Organizátor byl vždy nalezen, potrestán, a problém tak bezbolestně (pro komunisty) vyřešen. Starodávná bolševická figura je opět zde. Přivedl ji před naše zraky místopředseda vlády Rychetský. Dal nám prapodivnou informaci: už se vyšetřuje, kdo migraci Romů organizuje. Problém má tedy řešení: pachatele organizátora. Tak vychází najevo, proč je vlastně s Romy problém: protože to někdo organizuje! Problém je však s Pavlem Rychetským. Co je na případné "organizaci" romského vystěhovalectví do Británie trestného? Jak může místopředseda vlády strpět, aby tajné služby vyšetřovaly něco tak nevinného a obyčejného, jako je organizování vystěhovalectví? Jsme snad totalitní stát, v něž se to nesmí? Jestli to tajná služba vyšetřuje, sahá na naši svobodu vystěhovávat se kamkoliv a dávat si to kýmkoliv organizovat. A člen vlády ji k tomu ještě pobízí? Svobodný občan, jímž je i Rom, může z této země odejít, kdy chce. Sám, či ve skupině s jinými. Může si ten odchod dávat třeba i organizovat někým jiným, ať z domova či z ciziny, jak se mu zlíbí, jak si zamane. Jaké zákony tuto svobodu občanům zapovídají? Ale možná se Rychetský jen špatně vyjádřil. Nechtěl říci, že dal vyšetřit, "kdo to organizuje", nýbrž že dal vyšetřit podezření z konkrétních trestných činů, které se při takovém organizování mohou vyskytnout. Pak ovšem měl mlčet a čekat na konec vyšetřování. Nejvíc se však pravdě podobá, že pan Rychetský chtěl po vzoru svých předchůdců dát jasný signál směrem k Romům: už se zkoumají organizátoři - a hned dvěma tajnými službami! Pozor, hoši! Pokud by se Rychetský ptal po skutečných důvodech romského vystěhovalectví, zde hned jeden má: temná pohrůžka proti skupině obyvatel jiné pleti přímo z úst člena vlády! A k tomu to velkopanské: "Tak složitý úkon jako vystěhování vy nezvládnete. To musí být organizováno! Vyšlu drába, ať to vyšetří!"

Los a Hus
23.7.2001    Mladá fronta DNES    str. 02    Názory
    KAREL STEIGERWALD        
Komentář

Na jedné z fakult Univerzity Karlovy nahradili přijímací řízení pro doktorandy losováním. Je to rozhodně krok vpřed. Komunisti dávali přednost kádrovým předpokladům. Věřili, že vědecký duch žije především v hlavách lidí pokrokového třídního původu. Svobodné státy věří ve znalosti a pracovitost uchazečů. Karlova univerzita objevila třetí cestu. Los. Los je víc než třídní původ, víc než znalosti a schopnosti. Los je osud. Fakulta se však osudem neohání. Říká: Omlouváme se za zklamané naděje, nemáme však peníze. Kdo by chtěl události prozkoumat lépe, dozvěděl by se, že doktorandů je šestnáct tisíc, ročně však končí tříleté studium jen šest set doktorů. Někteří doktorandi studují dvanáct let. Jiní mají děti, žení se. Jiní studiem odstrkují vojnu. Pěkné společenství. Stát nemá peníze. Studenti jsou líní. Škola to trpí. Osvojit si doktorské důstojenství je věru komplikované. Los věc zjasňuje. Hvězda je ti příznivá, staneš se doktorem, nepříznivá, nebudeš jím. Los odstraňuje korupci. Před losem jsou si všichni rovni. Schopnější nemohou se vytahovat na líné. Nepadne jim kostka a mají po schopnostech. Los dává naději neschopným, i když malou. Ale malou naději mají i schopní. Je správné, že s tím přišli právě na věkopamátné Univerzitě Karlově. Konečně je toto učení v popředí něčeho. Místo zatuchlosti prosazuje novinku. Nebojí se obtíží, jde vpřed. Dobrý příspěvek do debat o příštím prezidentovi: vylosujeme ho! Nabízí se i zajímavé téma: co by tenkrát bylo s doktorem Husem, kdyby už se losovalo? Nu co? Místo Husa by skládal doktorát třeba nějaký Králík. V Kostnici upálili by dr. Králíka. A místo husitů - králíci! Ale možná že los by Husovi padl. Je to pěkné téma pro šestnáct tisíc doktorandů: Byl Hus nutnej?

Matiční na Ruzyni
20.7.2001    Mladá fronta DNES    str. 02    Názory
    KAREL STEIGERWALD        
V Matiční ulici postavili zeď. Měla odstínit romskou nepřizpůsobivost a romský způsob života. Stala se populárním symbolem rasismu, známým v celém světě. Kolik duchů proti zdi vystoupilo! Angličané jsou na tom podobně. Nechtějí žít společně s českými Romy. Stavějí kolem nich zeď. Dnes už dokonce i na ruzyňském letišti. Přepážka pro bílé Čechy, cimra pro barevné. (Po této zmínce úřady cimru jistě zruší, aby mohly říci: Před přepážkou jsou si rovni všichni. Nebo lépe: Všichni do cimry!) Opatření klade clonu mezi Romy a britskou říši. Říká jasně, že Britové ty Romy nechtějí, protože jsou to Romové, a ti Romové Británii ano, protože je to Británie. Na lidských právech se shodneme všichni: každý člověk má právo odejít ze své země kamkoliv. Je to právo, které exportuje lidi do nikam. Málokdo má právo přijít, kam chce. Stojí proti němu imigrační úředník, zákon, předpis, razítko, kvóty. Každá zem na světě říká: Tato část planety je naše, ne vaše. Lidská práva si opravme na provizorium: k nám nemá nikdo právo přijít - leda ten, koho vyvolí úředník. Britskou zeď svět nefotografuje a nediví se jí. Britské zdi svět rozumí: přece si do Británie nepustí každého! Kol Britů si žádní aktivisté nelehají, nesvítí na ně reflektory kamer. Nepřichází žádný Ruml, aby vzkřikl: Svobodu Romům! Nikdo neklade otázku, co je větší zlo - pár set Romů, kteří zneužívají britský imigrační (asi nedokonalý) systém, či britská rasová zeď? V Matiční ulici bylo vše jasné: odpovědí na problémy v soužití mezi etniky v ulici nesmí být zeď mezi lidmi. Profesionálním obhájcům práv se to líbilo. Zeď je dobrá metafora! Proto obletěla svět. Ústečtí úředníci si vyslechli mnoho rad a výtek, mnoho poučování o rasismu. Imigrační úředník na ruzyňském letišti není metafora, nýbrž běžný výjev. Nikdo mu nic nevytkne. Celá planeta je plná úředníků s razítky, kteří přikazují: Toto smíte, toto ne. I státníci řeknou: Je to rozumné opatření, je laciné, šetří letenky. Není. Za rozumem se skrývá staré známé zlo - svět je náš, ne váš. Hrr na jiné lidi. A to je větší zlo než pár set lidí, kteří plundrují britský imigrační systém. Americká ústava stojí na víře, že Bůh nadal lidi svobodami, které jim nikdo nemůže odebrat. Dlouho trvalo, než tato víra zahrnula i Indiány. Byli příliš jiní a odpor proti nim se zdál přirozeným. Možná že jednou zahrneme i Romy. Už teď bychom však měli vědět, zda i oni, se svou jinakostí, vstoupí do EU.

Mužovo dítě
18.7.2001    Mladá fronta DNES    str. 03    Názory
    KAREL STEIGERWALD        
Někteří lidovci chystají lepší svět. Odvážně se vrhají do středu problémů a třemi ranami je rozsekávají. Přinášejí originální legislativní výtvory. Od slavného "třikrát a dost" postoupili k pohřbu lidských částí a zárodků či k ochraně dětí znásilněných žen. Poslední novinkou je návrh, že s interrupcí musí souhlasit i muž. Svět lidovecké legislativy je pěkný: bez zločinu, bez rozvodů, bez potratů. Lid k tomu vede zbožnost a právě ty lidovecké návrhy. Potíž je v tom, že lidovci život neznají. Na vše jdou s ideály. Žena dítě nechce, muž ano, píše lidovecký poslanec Karas, tak se žena podle zákona stane nosičkou mužova dítěte. Karas sám je jako dítě. Žena a muž jsou dva, říká naivně, když zdůvodňuje své legislativní projekty. Že mohou být tři čtyři, nevěří. To je u lidovců častý jev. Sní, sní, ale život je jiný. Filozofa Sokrata, jenž kazil mládež, jakási žena označila za otce příštího dítěte. Sokrates otcovství odmítl. Cožpak víš, který trn tě píchl, když proletíš roštím? Takto hluboce se ptal; nebyl lidovcem, nýbrž filozofem. Kolik souhlasů by asi podle lidovce Karase vyžadovala interrupce takového případu? Všech trnů z roští? Karas by si ženu asi vzal. Viděl by, zde žena, tu dítě, já muž, to jsme dva, hotovo, zákon a svatba. Takto nějak odstraňují lidovci trny života. Buďme jim vděčni. I v létě je čeho si všímat.

Plzákova rada
17.7.2001    Mladá fronta DNES    str. 02    Názory
    KAREL STEIGERWALD        
Glosa

Neslyšeli jste, co jste slyšeli. Když k této situaci dojde, nastává nejkrásnější chvíle našeho politického života. Objevitelem tohoto postupu byl kdysi psychiatr Plzák. Psal: I když vás na vlastní oči chytí s milenkou v posteli, zapírejte a zapírejte. Často se podaří manželku přesvědčit, že neviděla, co viděla. Předsedu Svobodu lidovci přichytili v posteli se sociálními demokraty. Nabízel jim podporu rozpočtu za zrušení opoziční smlouvy. Lidovce tato ložnicová neřest rozčilila. Je to divné - vždyť na jejich janusovské tváři lze krom křesťansko-konzervativního zamračení zahlédnout současně i sociálně-šelmovský úsměv. Vždyť je to právě tento dvojpohled, který je jejich odvěkou největší silou. A v této situaci použil Svoboda Plzákovu radu. Neslyšeli jste, co jste slyšeli, protože jsem neřekl, co jsem řekl, pravil tento státník. Po tak jasném vysvětlení se atmosféra mezi lidovci zklidnila. Zklidnit by se však neměla. Opoziční smlouva je s blížícími se volbami na obtíž zejména socialistům a ODS. Pro lidovce a spol. naopak hraje. Svoboda ji chtěl zrušit. To by mělo příznivcům lidovectví vrtat hlavou.

Jako kůly v plotě
14.7.2001    Mladá fronta DNES    str. 02    Názory
    KAREL STEIGERWALD        
Sněmovna neschválila státní závěrečný účet. Sociální demokraté se mohli cítit jako ty slavné kůly v plotě - nikdo nebyl pro ně, krom nich. Vláda nehospodaří správně a nesplnila státní rozpočet. Schválený deficit rozpočtu překročila o jedenáct miliard korun. Podle mínění sněmovny by měla se státními penězi nakládat jinak. Ačkoliv je to poprvé v dějinách ČR, co státní závěrečný účet nebyl schválen, nic to neznamená. Ústava neví, co by po neschválení účtu mělo následovat. Je to jen další ze stínových gest, která naši politiku přeplňují. Neschválený schodek rozpočtu tu zůstane a Zemanova vláda též. Opozice může stokrát temně říkat, že jde o vážný signál vládě. Zeman dobře ví, že ne. Do voleb na jeho vládu nikdo nesáhne. Dobře také ví, že krom něj nikdo v této chvíli neumí vládu sestavit. Jeho snadno nahraditelná menšinová vláda je paradoxně nenahraditelná. Bůh suď, s čím by musela přijít, aby si ji troufli odvolat. Nějaký schodek v rozpočtu ji nemusí znepokojovat. Jistě bude chtít příště udělat schodek ještě větší. Jediné, co má dnes sílu, jsou blížící se volby. Velké vládní výdaje a z nich plynoucí okamžitý blahobyteček mohou některé voliče v předvolebním roce nalákat. Sociální demokraté by byli hloupí toto lákadlo nevyužít. Sněmovně nezbude než chmurně přihlížet. Zeman má pravdu, neschválení závěrečného učtu není nic jiného než předčasný vklad do příštích předvolebních bojů. Takový vklad si ovšem na prázdniny odnáší i vláda: je zatím sama. Shovívavosti nedošla ani u komunistů. Ale za rok si už nikdo nebude pamatovat, co dnes vládě sněmovna schválila či neschválila. Vítězem příštích voleb bude ten, kdo prokáže největší schopnost povolebního (či už předvolebního) vyjednávání a spolčování. Kandidáti budou tři, dva z nich novou vládu udělají. Včerejší neschválení závěrečného účtu bude dávno zapomenuto. Co bychom si však měli pamatovat, je furiantská metodika, s níž vláda schodky dělá. Výdaje vlády jsou podle ní v pořádku a ve správné výši, jen bohužel klesly příjmy. Tak vznikl schodek. Příští rok bude větší.

Děkovat, či hanět
13.7.2001    Mladá fronta DNES    str. 02    Názory
    KAREL STEIGERWALD        
Komentář

Zpráva vlády o plnění programového prohlášení vyvolala rozsáhlou debatu. Má sněmovna vládě poděkovat za práci, jak to navrhoval sociální demokrat Sobotka? Nebo se má usnést, že vláda škodí zemi? Sněmovna odmítla poděkovat a zprávu vlády nepřijala. Oba činy patří mezi sice populární, ale neproduktivní politické piruety. Vláda vládne, protože ji většina ve sněmovně u vlády drží. Má ta většina říkat, že vláda škodí? Že tu škodlivinu drží u moci? Nebo má naopak vládě gratulovat? Čili gratulovat sobě? Poslanec Sobotka navrhne: pochvalme vládu, že vyvedla zemi z krize. Dobře ale ví, že takové větě opozice hlasy nedá. Ztratila by jako opozice smysl. Být opozicí a říkat, že vláda je skvělá, to se může jedině v blázinci. Není věcí sněmovny vládu povšechně známkovat. Má své konkrétní koleje. Schvaluje, či neschvaluje vládě zákony, drží ji, nebo nedrží. Kdykoliv se pustí do povšechných prohlášení, je zle. Obtěžovat všeobecnými posudky, z kterých si nemusí nikdo dělat nic, sice může, ale užitek to nepřinese ani jí, ani vládě, ani veřejnosti. Poslanci Sobotkovi pochopitelně nejde o nic jiného, než poněkud viditelněji vychvalovat svou politickou stranu. A těm, kteří by rádi hlasovali o škodlivosti vlády, jde o totéž: viditelněji vládu pohanět. Ale ta otázka přec jen trvá. Za co chválit? Své slibované vize tato vláda většinou neuskutečnila. To je jistě hodno chvály. Ušetřila nás mnohých nešťastných plánů. Má však výmluvu: je menšinová, na řetěze. Vládla jen málo. Jako příklad: Grégrovy miniaturní velké třesky plesky, které ztělesňují nejhlubší přesvědčení socialistické vlády: řídit hospodářství. A za co hanět? Za totéž - vládne málo. Země potřebuje reformy, ne udržovací poloprovoz. Nakonec nám přinesla jediné poučení: že může být změna a nezboří se svět. Byla to první vláda za celkem třicet pět let demokracie u nás, kterou postavila opozice. A to je v Čechách objev.

Padělek
13.7.2001    Mladá fronta DNES    str. 02    Názory
    KAREL STEIGERWALD        
Ministr zemědělství ČR Jan Fencl

Vážená paní Svatavo Vlková, s politováním jsem se seznámil se skutečností, jak ji vyšetřovatelé zjistili, že vůz, ve kterém jsem seděl, měl něco společného s Vaší nehodou. Moc mě to mrzí a velmi se Vám, paní Svatavo, omlouvám. Nevím ovšem, proč jste se s tou vaší rezavou popelnicí cpala do křižovatky jako pominutá, vy vráno. Přesto chci nyní, když je vyšetřování ukončeno, vyjádřit opětovnou lítost. Dejte si ale pozor, protože na takové opice za volantem má můj šofér žízeň. Až zas pojedeme na Moravu, ať vás nepotkáme. Franta je dost vzteklej, nebyla byste první, koho by rozmázl! Starý piksly na silnici nesnáší, hned vidí rudě. Říká: drž se vařečky, ty šmajdavá kredenci! Dovolte mi vyjádřit i úlevu nad tím, že při srážce nedošlo k žádnému poranění. Vždycky to tak není. Franta je vostrej jako Špidla, já vzadu kolikrát čtu partajní lejstra a vpředu pod kolama křupou kosti. Tak si dej majzla, ty breberko. I Špidla měl po hradeckým sjezdu sádru. Dostal jsem ho už na parkovišti! S upřímným pozdravem Fencl, ministr v. r. (kulaté razítko)

Spokojen, kdo má vztek
11.7.2001    Mladá fronta DNES    str. 01    Společnost dnes
    KAREL STEIGERWALD        
Sloupek

Být spokojeným občanem není nic pěkného. Díváte se na svět vesele, vida, jak to všechno běží vpřed, a zdá se vám, že ráj je. Objevujete se ve statistikách jako pěkná položka. Jenže žijete mezi odborníky! A ti vám to nedarují. Rozeberou vás. Jste spokojen - protože jste lenoch a hňup. Raději chataříte, než abyste se rozčiloval. Svět je plný problémů a vy, sádelnatý tupec, spokojeně předete. Odstřihl jste se od velkých témat světa a domova. Ve vašem obličeji se rozlévá tupý výraz slabomyslného kývala. Globalizace drtí staré kvality a vy se sluníte! Víte, co se děje s grónskými ledovci?! A u nás? Pěkný úpadek všeho. Samá lokálnost! Zle je! Bah! Posudky odborníků jsou přísné. Proto ovšem odborníky máme. Přísným zrakem vyhledávají spokojené idioty a plísní je. Pedagog Šonka například zjistil, že spokojenost je krycí název lhostejnosti. Naději vidí v příští generaci, ta to roztočí! Rozumný člověk si na spokojenost nepotrpí. A když už si někdo nemůže pomoci a spokojen je, raději ať mlčí! Uvidí jej některý z odborných karatelů, a běda pak tomu spokojenému blbci! Jste šťasten? Ale dušičko, to je jen tím, že jste mdlého rozumu, případně darebák. Čestného člověka poznáte, že si zoufá. Před chatařením dává přednost problémům restrukturalizace hutí. Jste spokojen? To jste si asi nakradl! Smyslem odborných karatelů je ostrým zrakem nahlížet děsivé hlubiny problémů a chvět se o osud lidstva, našeho národa, obce, školy i rodiny a kultury. Kdo v hlubině uvidí děsivou skutečnost, ten se už nikdy spokojeně neusměje. Tomu nezbývá, než temně mumlat hrozby a informovat, že vše špatně skončí. Být spokojen je strašné. Spokojenost přináší duši neklid a srdci žal. Vidíte sice všechny hrůzy světa, ale nemůžete si pomoct, nutkavá spokojenost vás obklopuje jako plíseň. Běda tomu, kdo onemocní zdánlivou spokojeností. Opravdu spokojen je jen ten, kdo nadává. Nejenže kletby dají duši mír, ale celý nespokojenec sám jaksi roste - je nadávkami moudřejší, vyšší než spokojení hlupáci, a dokonce jakoby i vzdělanější. Řekne: Strašné! Psal o tom už sociolog Smith! To musí každého falešného spokojence polekat. Už Smith - a on si spokojeně kouše koláč. Co je skutečná spokojenost a štěstí? Nu přeci neštěstí. Neodvratná zkáza. Zmar a ničemnost. Vztek na lidstvo. V tom se člověk teprve pěkně uvelebí, v tom vyroste, v tom září a ční nad spokojenými nýmandy.

Buďme rádi!
10.7.2001    Mladá fronta DNES    str. 03    Názory
    KAREL STEIGERWALD        
Glosa

Občan je o čtyři procenta spokojenější, než byl v březnu. Myslí si, že všechno jde správným směrem. Ovšem pozor - čtvrtina občanů spokojena není a třetina si myslí, že nejdeme nikam. Dobrou budoucnost očekávají voliči Občanské demokratické strany i Čtyřkoalice. Asi udělají pětikoalici. To jsou dobré výsledky pro pesimisty i optimisty. Každý si vybere. Čísla mohou zaujmout i filozofy. Imponující tři miliony Čechů říkají: Nejdeme nikam! To už je názor. A proti tomu skoro čtyři miliony tvrdí: Je lépe! Vyjádření prezidenta není k dispozici. Mohla by jej zaujmout zejména otázka, kam jdeme. Někam? Nikam? A co nálada? Unavilo se tradiční české zhnusení a naříkání? Místo spálené země libující si obyvatelstvo? Očekávejme nadšený výkřik Zemana: To já! A zlověstné Klausovo: To on! A Pilip: To oni! Průzkumy jsou cenné, protože potvrdí všechno. Přinášejí pohodu. Každý si je přečte a vykřikne: Já to říkal! Jen komunisté (dvaaosmdesát procent) si myslí, že budoucnost dopadne špatně. Je to od nich přehnané - vždyť žádné volby nevyhrají.

Býti Romem
7.7.2001    Mladá fronta DNES    str. 02    Názory
    KAREL STEIGERWALD        
Podle letošního sčítání lidu se za Roma považuje necelých dvanáct tisíc občanů. Před deseti lety jich bylo třicet dva tisíc. V roce 1980 se nesčítali lidé, kteří se sami za Roma považují, nýbrž ti, které za Roma označili komisaři. Bylo jich více než osmdesát tisíc. Jak máme těmto pohyblivým číslům rozumět? Kdo je vlastně Rom? Stalin definoval národ jasně: společenství lidí, kteří mají společné území, trvající v čase, společnou řeč, kulturu a hospodářský život. Podle Stalinovy jasné definice Romové jako národ neexistují. Definice platila do roku 1990. Nová doba přinesla lepší definici: k národu náleží ten, kdo se k němu sám přihlásí. Tato volná, nevědecká, avšak svobodomyslná definice by Stalina asi zneklidnila. Národ je národ, má "svou krev", je to objektivní veličina, tvůj osud. Žádný jedinec nesmí sám říkat - jsem, kdo jsem. Je však lepší chápat národnost jako věc vlastního přesvědčení nežli jako osudové určení. Národy nemají "svou krev". Věříš, že jsi Čechem, buď jím. Chceš býti Rom či Polák, jsi jím. V pomíchané Evropě se lidé pohybují na okrajích, ve smíšených prostředích. Mnozí z nich oprávněně mohou mít více národností. Romové si však sami sebe vybírají stále méně častěji. Důvodů je víc. Část z nich na základě zkušeností z minulosti věří, že po soupisu následuje postih. Často také nechápou rozdíl mezi národností a státní příslušností. Nejdůležitější však je, že mnozí Romem být nechtějí. A to je zpráva nejen o Romech a pro Romy, nýbrž hlavně pro majoritní společnost: být Rom znamená být příslušníkem nemilované a odstrkované menšiny. Menšiny se špatnou pověstí, se špatnými možnostmi a šancemi. Být Rom znamená být v nevýhodě. Mít méně faktických práv než ti ostatní. Žít hůř v horším prostředí. Stručně: být diskriminován. Čím méně občanů se bude za Roma považovat, tím větší a naléhavější bude romský problém ve skutečnosti. Sčítání lidu přineslo to, co všichni dávno víme: soužití menšinových Romů s většinou populace se nezlepšuje. Romové zkusmo volí novou cestu: Já nejsem Rom, říkají. A myslí tím: Každý chce slušně žít.

Mor patří všem
3.7.2001    Mladá fronta DNES    str. 02    Názory
    KAREL STEIGERWALD        
Fejeton

Shovívavosti, toleranci a lehčímu pohledu na dění kol nás budeme se učit ještě dlouho. Těsně před státním svátkem mistra Jana dorazil z Indie do Prahy kus morového sloupu. Podobný stával kdysi na Staroměstském náměstí. Rozjaření buřiči v čele s Frantou Sauerem jej skáceli v roce 1918 - jako symbol habsburské epochy. Jakás katolička se tehdy vkleče modlila, aby sloup nepadl. Sauer křičel: Matko, my jej i tak povalíme! Matka modlitbě nevěřila dost, uskočila a sloup padl tam, kde se prve modlila. Málo chybělo, církev měla by svatou Matku pod sloupem. Je společnost, která chce tehdejší čin výtržníka Sauera napravit a sloup znovu postavit. Primátor Kasl k tomu píše: "Je to návrat monumentu protireformačního katolicismu a něco, co přežilo svou dobu." Kasl je asi protestant a Řím mu leží v žaludku stejně jako Sauerovi. Možná by se mu líbil jiný (nerealizovaný) Sauerův záměr: naházet katolické sochy z období protireformace z Karlova mostu do řeky. Mohli jsme dnes mít slavný výlov soch! Možná však, že i on, primátor, přežil svou dobu a Sauer by jej také vrhl do řeky. Proti sloupu jsou i památkáři. Čekalo by se, sloup tam byl, památkáři jej budou chtít zpět. Nechtějí. Hodlají asi očišťovat Prahu od barokních znešvařenin. Přít se o tři sta padesát let starou sochu a jakési její tehdejší habsburské či nehabsburské ideje - na to už musí být v účastnících sporu hodně malá duše a malý duch. Budeme zas prosévat Prahu napříč - co závadného či naopak její stavby vyjadřují? Povzbuďme ideologické zápasníky zajímavým návrhem: zbořme Husův pomník na Staroměstském! Proč? Předně tam nejprve nestál. Za druhé je ošklivý a výtvarně zavrženíhodný. A za třetí, jste-li protestant, Hus byl dogmatický římský katolík, byť s úchylkou, anebo naopak, chcete-li to, páni katolíci, Hus byl kacíř a předchůdce protestantů. Takový Trockij katolické církve. Vzniknou pěkné občanské iniciativy. Hus - věc veřejná kontra Jene Husi, děkujeme, jdi už. Primátor by mohl promluvit na obou. Je z ODS, ale také proti Římu! Pěkně to spojuje dohromady. Smysl sloupu je asi jiný: ušetřili si na něj občané ve veřejné sbírce, chtějí jej tam mít, ať tam, vedle Husa, zas je. Tento občanský důvod je nad všechny odborné posudky. Kdo chce, může to číst: tolerance, panenka Marie, mistr Jan, v jakémsi smírném společenství. Kdo chce, nemusí v tom číst nic: dva kusy kamene, podivný pán třeští oči, vedle žena na sloupu. Život je krásně roztodivný. Boj zásad je v naší vlasti vždy vážná věc. Ale také směšná. Vždy je přítomen nějaký omyl. Mariánský sloup v Praze nebyl kvůli Habsburkům, nýbrž kvůli moru. A mor, uznají katolíci s protestanty, i Kasl sám, je věc jaksi všeobecná. Patří všem.

Bůh suď
2.7.2001    Mladá fronta DNES    str. 02    Názory
    KAREL STEIGERWALD        
Čtyřkoalice představila program stínové vlády. Zvláště pravicovému voliči nabízí mnoho zajímavého. Především odhodlání posunout vpřed zamrzlé reformy. Stojí na pěti pilířích: EU, rodina a solidarita, vzdělání a informační společnost, vláda práva a spravedlnosti a růst ekonomiky a vysoká životní úroveň. Stranou nenechává ani levicové voliče. Nabízí jim svět vágních pojmů, jako jsou třeba trvale udržitelný rozvoj, občanská a informační společnost nebo přímá demokracie či konec drancování země. Kdo se od těchto odlesků klasické české blouznivosti odmyslí, nalezne v programu mnoho věcných a užitečných návrhů, školskými změnami počínaje a bytovou krizí konče. Je to dobrý realistický program. Potíž je jen v tom, že takový program s pěti pilíři mají skoro všichni. Žádná politická strana (krom komunistů) nechce být mimo EU, nikdo neodmítá vzdělání a nežádá rozvrat rodiny či vládu bezpráví a nespravedlnost. Nikdo neslibuje nízkou životní úroveň a hodně nezaměstnaných. Místo deklamovaných pilířů bude asi důležitější případná příští vládní praxe Čtyřkoalice a jemné odlišnosti v programech jednotlivých stran. Veřejnost musí například prozkoumat, zda má za rozvoj vzdělanosti považovat socialistickou univerzální všetřídku či čtyřkoaliční rovnost škol všeho státního i soukromého druhu. Psát politické programy znamená vytvářet seznamy vzdušných zámků. Voliči to vědí a šedesátistránkové rozbory budoucnosti také nepatří k oblíbené četbě. Poučky typu "ministerstvo není vrchnost" málokoho nadchnou. Podezřelé jsou také sliby snižování byrokracie. Zkušený nos v nich cítí příští nárůst úřednictva, které tu byrokracii bude snižovat. Otazníky vyvolává napětí mezi liberálními myšlenkami a některými utopistickými představami a sliby. Lidovecká složka Čtyřkoalice se při tvorbě tohoto spisu příliš neprosadila. Ale buďme bez obav, o to víc trhnou zruční lidovci v praktické politice. Nepochybné poučení z programu existuje. Máme dvě pravicová (středopravá) uskupení. Obě nabízejí dost solidní a navzájem si podobný program na to, aby země mohla jít dál cestou reforem. Co to však vynese ve skutečnosti, bůh suď.

Filip postrkuje středopravé hejno
29.6.2001    Mladá fronta DNES    str. 03    Názory
    KAREL STEIGERWALD        
Fejeton

Příběh o Filipovi, který chtěl sesadit Klause z řízení schůze sněmovny, protože si Klaus nevážil zákonů, se dá vyprávět i takto zkresleně, očima antikomunisty: Filip, jak už to komunisté dělají, otravoval. Chytal se paragrafu 58 odstavec 5 jako jepice a Klaus jej zpupně sjel. Řekl tomu komunistovi, že on, Klaus, si bude říkat slůvka, jaká bude chtít, a že on, Filip, mu může vlézt na záda. Takových obtížných opičáků už prý viděl dost, ale slůvka mu ještě neurčovali. Řekl to o chlup jinými slovy, než jsou zde použita. Filip v tom právě viděl pohrdání zákony, ačkoliv se jednalo o pohrdání Filipem. Klause musíme chápat. Být s komunisty v jedné místnosti je často pravé utrpení. Ustavičně se hlásí. Neúnavně pronášejí analytické projevy o demokracii. Někdy to v místnosti vypadá, že demokracii, s kterou vlastně chrápou, vymysleli právě oni. Kdo se s nimi pustí do debaty, toho uondají čísly a procenty. Komunista Ransdorf za poslední měsíc pronesl tisíc pět set šest citátů z dějin všech států. Z dálky to vypadá, že Ransdorf vždy vyhraje. Nikdo nezná tolik čísel a procent - a to je právě demokracie. Ale jsme zde kvůli Filipovi. Dal o Klausovi hlasovat. Chtěl, aby toho člověka, který si neváží zákonů republiky, odvolali z řízení schůze. Nastolil tak otázku, jak si on sám, komunista Filip, váží zákonů republiky. Je to republika buržoazní. Filip buď lže, nebo je to renegát. Takových ptáčků, kteří za misku poslanecké rýže zradili, zná revoluční hnutí dost. Jestli si Filip buržoazních zákonů váží, Grebeníček by o něm měl dát hlasovat. Hlasování o Klausovi dopadlo těsně. Klaus prošel tak tak. S Filipem hlasovali komunisté a téměř celá sociální demokracie. Pro Klause byli ODS, US až na Vlacha a tři z pěti přítomných lidovců. Toto nicotné hlasováníčko pěkně osvětluje politickou scénu - co je za kulisami a kdo s kým táhne. Jaké jsou přirozené celky. Komunisté se socialisty a Vlach, ODS s US bez Vlacha a dva druhy lidovců v poměru tři ku dvěma. Takto výstižně by politickou scenerii nepopsal ani politolog Pehe. Je to v české politice poprvé po dlouhé době, že si každý našel své přirozené místo a spojili se ti, kteří k sobě přirozeně patří. Levice s levicí, pravice s pravicí, lidovci s oběma a Vlach. Toto autentické rozvrstvení vzniklo na podnět obtížného Filipa. Přineslo důležité vítězství v nicotné záležitosti. Pokud se ještě někdy bude ve sněmovně hlasovat o důležitých věcech, přirozené celky se rozpadnou a vzniknou uskupení složitější a všelijak překřížená. Liberálové se spojí s katolíky, aby pobili formaci socialistů s hayekovci. Nebo se spojí svobodomyslní liberálové s vyžilými sociály, aby rozdrtili blok nemilosrdných trhovců s citlivými pánbíčkáři. Jen Filip dokázal by je zas sehnat do tvaru. Kdyby však chtěl. Ale on, poslanec Filip, není na světě proto, aby pořád dával dohromady hejno, jemuž se šroubovaně říká česká středopravice. Jednou stačí, říká Filip.

Dvojlomné postavy
28.6.2001    Mladá fronta DNES    str. 02    Názory
    KAREL STEIGERWALD        
Glosa

Případ Grebeníček se dostal do úzkých. Kdo chtěl, aby tento starodávný estébák byl postaven před soud, má na krku další potíž: Grebeníček má být odškodněn jako oběť nacismu. Za pobyt v koncentráku Osvětim má nárok na 15 000 marek. Je to poprvé, co se veřejnost dozvídá o druhé polovině Grebeníčkova života. A protože obě poloviny k sobě málo pasují, vyvolává to údiv. Oběť nacismu, vězeň koncentračního tábora je sám trýznitelem obětí komunismu. Jak mohl utrpení přinášet ten, kdo je sám zažil? Grebeníček je příběh úpadku. Příliš mnoho utrpení a krutosti tě neobměkčí. Bojuj proti nacistům, buď v jejich koncentráku a sám se pak staneš krutý. Dr. Husák, deset let nespravedlivě v kriminálu, sám nespravedlivě vězní lidi, když se vyšvihne. Dějiny komunismu jsou plné těchto dvojlomných postav. Gemindera oběsili komunisti - a on sám předtím s nimi dával věšet lidi. Je to tragika švejkovských dimenzí. Jakou ty postavy proletěly křivku? Co je vedlo k úpadku? Jak ho můžete odškodnit, když jej máte odsoudit, diví se Švejk. Takové otázky má minulé století. A co s Grebeníčkem? Přirozeně odškodnit podle zákona. Výnos odškodného může darovat synově komunistické straně. A přirozeně odsoudit. Podle zákona. Rozsudek pověsí si Grebeníček syn v kanceláři. Hle hrdinu, soudruzi, vzkřikne pak pyšně. Krásné dvacáté století!

Parodie sebe sama
27.6.2001    Mladá fronta DNES    str. 02    Názory
    KAREL STEIGERWALD        
Komentář

Zbrusu nová událost: Buďto tajní vojáci (agent Salima!) sledovali Baštu, nebo Bašta je. Ministr Tvrdík to vytěžuje, vyšetřuje, objasní a popře. Podobnými nesmysly nás tajné služby všeho druhu zásobují už deset let. Měli bychom je zgruntu rozprášit. Deset let prožíváme všelijaké nečisté manipulace, triky, aférky, skandálky - vše prýští z rozeschlých škvír tajných služeb. Zdá se, že mají jediný smysl: vystupovat v nejapných příbězích, kterými po sobě házejí politici a možná i ony samy. Co vše natropily? Jen namátkou: Kalvodu a Luxe sledovaly, Zeman je měl v kufříku, k Baštovi se tiskly v metru a strkaly mu lejstra. Mezitím lustrovaly, nelustrovaly, byly temného původu, řídily opilé za volantem, pak zas neexistovaly. Jsou nejméně čtyři, civilní i vojenské. Možná je i pátá, o které dodnes nikdo neví. Býti tajnou službou je delikátní, riskantní, pro svobodu trochu nebezpečné - našlapovat se má v této oblasti po špičkách, s čistou košilí i duší. Vůbec není jisté, zda ji demokracie opravdu potřebuje. Čtete si staré archivy: výkon tajných služeb byl vždy mizivý a často hloupý. Poskytovaly banality a triviální názory, zato produkovaly podivné aférky a jako líná tlustá kočka nastrkovaly svá břicha k všelijakým politickým pletichám těch proti tamtěm a naopak. Není důvodu, aby ty dnešní byly lepší. Každé malé zaskřípění musí být pro tajnou službu otřes - dům se rozsype, hlavy padají, začíná se znovu. Ne tak u nás. Naše tajné služby unesou každý skandál, každou hanebnost - bez otřesu. Vůbec není jisté, že krom své pasivní či aktivní účasti v rozličných ostudách něco užitečného státu přinášejí. Z komunistických dob jsou však obaleny jakýmsi nimbem závažnosti - už ani opilý "agent" za volantem nemá malér. Vlády přesto věří, že je potřebují. Když už je chtějí, ať si založí nové. Těm, co máme, se nedaří. Jsou nasáklé stářím a vypadají jako parodie na sebe samé. Ale možná jsou to jen zástěrky. Kryjí ty skutečné tajné služby. Pak klobouk dolů!

Štěpení a slučování
26.6.2001    Mladá fronta DNES    str. 02    Názory
    KAREL STEIGERWALD        
Glosa

Čtenář jistě ocení následující informaci ČTK: V neděli se sloučila Konzervativní strana a Strana konzervativní smlouvy. Konzervativní strana vznikla sloučením Svobodného bloku Konzervativní strany a Unie republikánů. Strana konzervativní smlouvy vznikla odštěpením z ODA. V budoucnu to může probíhat takto: Strana unionistických republikánů se sloučí s Unií konzervativních stran a Strana republikové smlouvy se odštěpí od Konzervativní strany, která se spojí s Unií konzervativních stran pod novým neotřelým názvem Spojené konzervativní strany. Konzervativní blok mezitím vystoupí z Bloku spojených smluvních unií a osamostatní se pod novým názvem Bloková unie. Komu v mozku ještě nepřeskočilo, může číst dál: V neděli vzniklá Konzervativní strana klade důraz na morálku, dodržování práva a svobodné tržní hospodářství. To je zajímavý program, který voliče jistě strhne. Už je ale na čase, aby někdo konečně založil stranu, která bude mít v programu kašlání na morálku a právo a slíbí, že svobodné hospodářství sešněruje tisíci dotací, cel, dávek a předpisů. Zde je, jak říkají odborníci, v trhu díra. Partají s morálkou, právem a svobodným hospodářstvím máme dost. Zato partaj, která by kradla, lhala a přicucla se na hospodářství jak pijavice, nám chybí! Někdo odštěpený a sloučený by se toho mohl ujmout. Poptávka tu je.

Jen o pár hlasů
25.6.2001    Mladá fronta DNES    str. 02    Názory
    KAREL STEIGERWALD        
Silou několika hlasů se Hana Marvanová stala předsedkyní Unie svobody. Žena v čele velkého politického uskupení - to mnozí uvítají. Uvítají také příchod mladé tváře do špičkové pozice. V zajímavém souboji otázek a odpovědí porazila Marvanová Vladimíra Mlynáře. Její volební projev byl emotivní, naléhavý, všeobecný a působivý. U delegátů měl úspěch, třebaže šlo spíše o přehled všeobecných pravd a obecně platných úvah typu "dělejme to, co politici mají dělat" než o výčet toho, co tedy dělat mají. Zdá se, že delegáti oceňovali víc osobu řečníka než její myšlenky a návrhy. Mlynář naopak nabízel praktické kroky, sto konkrétních bodů, místo Čtyřkoalice dvojblok s jasnými dohodami o dělbě postů. Nabídl delegátům Churchillovo heslo: Je nás málo, ale když se nepoděláme, tak zvítězíme. To heslo paradoxně mohl říci i Švejk. To Mlynář nedocenil. Neuspěl. Delegáti asi zvažovali i to, co jim neřekl. Je to těsná prohra a těsné vítězství. Jako by jen o pár hlasů dávala Unie svobody přednost emotivní političce před politickým praktikem. Marvanová slibuje, že přejde od slov k činům, bude věrohodná a ukončí personální spory. Mlynář by vedl bitvu na dvou frontách. Proti Špidlovi, který bere bohatým, a proti Klausovi, který chce dědičné léno. Rozlišit v těchto postojích "emoci" a "praktika" je ovšem obtížné. Složitá konstrukce Čtyřkoalice vede politiky k nejasným prohlášením plným zámlk a nečitelných narážek. Kolumbovo vejce české politiky ani toto volební republikové shromáždění Unie svobody neobjasnilo - spíš naopak. Nikdo nechce naznačit, jaké má úmysly. S kým a proti komu půjde. Mlžit je výhodnější. Nikdo neví, co budou chtít po volbách voliči, a všechny kombinace nechávají politické strany otevřené. Tato přednost je i nevýhodou: voliči si stále častěji budou klást obyčejnou, o to však zajímavější otázku - kdo s kým po volbách půjde. Strany, v tom není unie nijak jiná, budou čím dál častěji odpovídat všem kladně. Viditelná zůstává jediná žádost: prozatím, než bude po volbách, učinit svou stranu třeba i zázrakem co největší, pak se uvidí. Unie svobody věří, že tím kouzelníkem bude Hana Marvanová.

Podporujeme škaredé
23.6.2001    Mladá fronta DNES    str. 02    Víkend
    KAREL STEIGERWALD        
Fejeton

Pořádat soutěže o nejkrásnější lidi planety je celkem nesmyslné. Význam má hledat lidi nejošklivější, protože mají na vývoj lidstva větší vliv. Zatímco krásní lidé nejsou k ničemu, ošklivé najdete všude na předních místech: v politice, sportu i hospodářství, mezi umělci a herečkami i ve vědě. Být nejošklivějším na planetě znamená stát na špici obrovského zástupu tvůrců dějin! Patřit k lidem, jako byl Shakespeare, Sokrates, Božena Němcová či Ceasar. Být nejhezčím neznamená téměř nic snad jen tu ponižující skutečnost, že soutěžíte za hlupáky a ničemy. Ošklivý člověk pracuje na sobě i na okolí a nakonec vyniká. Hezkého povalí, jde vpřed. Zatímco krásná dívka se ustavičně obnažuje a vnucuje, její škaredá přítelkyně jak ztichlá sopka snová svůj osud po explozi si bere nejlepšího muže, kterého podvádí, rodí nejchytřejší děti a sama se stává středem světa. Pod škaredým obličejem ráj, říkají odborníci. Co mužů víří kolem ošklivých dívek, zatímco ty krásné pitomně v koutech zívají osamělostí. Ošklivé děvče má fantazii, touží vyniknout. Zralý muž labužník by do postele krásnou ženu nikdy nepustil! Je to ztráta času, nudit se s ucajdanou fňuknou s těmi jejími blonďatými rozumy. A opačně: co s telecím krasavcem, který vypadá a myslí, jako by se do té postele odloupl z reklamy na žací strojek a golfové hole. Zato když se v posteli nebo v politice sejde ošklivý s ošklivou - to se raduje i bůh. Být ošklivý je totiž dar od přírody. Udělat se s ním dá mnoho. Prohlédněte si fotografie ze zasedání OSN: hejno podivných opičáků dokazuje, že svět je v rukou chytrých lidí. Stejně tak naše vláda: fotografie těch nevzhledných strašlivců svědčí o bystrosti orgánu. Ani nejlepší lidé ODS nevypadají k světu - spíše jak nehezcí příručí. Krásní jsou lidé Čtyřkoalice, Pilip, Kroupa - a ty ubohé výsledky tomu také odpovídají. Lidé to často nechápou a chtějí být také hezcí. Dnes už je bohužel hezká většina žen. Pohled na ně je smutný. Co s nimi asi bude, s ubožačkami? Nás škaredých je už málo. Já, Einstein, Havel, Adenauer, Streissandová nebo Thatcherová, dominátor Hašek a tučný Zeman. A pár dalších. A ubýváme. Každou chvíli někteří z nás umřeme, noví oškliví se skoro nerodí. A když ano, šup a předělají je na hezké. Na všechna přední místa hrnou se ctižádostiví krasavci a krasavice. Zachraňme svět, podporujme škaredé. Dostat někdo z nás první cenu zeměkoule, důležitosti škaredých by to pomohlo. Pozor však na hezké lidi jsou agresivní a mohli by nakonec být první i mezi námi ošklivými.

Český efekt
23.6.2001    Mladá fronta DNES    str. 02    Názory
    KAREL STEIGERWALD        
glosy

Poslanec Krása by rád vytvořil českou obdobu německého Gauckova úřadu, který spravuje hnusné dědictví po komunistické policii. Spisy StB stále patří ministerstvu vnitra. To je hlídá svým způsobem už jedenáct let. Někdo se v nich ryje, jiný nesmí, třetí je veřejně publikuje, čtvrtého vyšetřují, že je měl v ruce, pátý se žádnou pravdu o StB a sobě nikde nedozví, šestý ty spisy najde v kastlíku. Lustráty nelustrují a možná, že i ti lustrátoři jsou ve skutečnosti pouzí lustráti. Chcete lepší příklad toho, co se označuje slovem ostudný svinčík? Jedenáct let nemá nikdo zájem o jeho odstranění, jako by u nás agentů a fízlů nebylo jen několik set tisíc, nýbrž deset milionů. Legislativní aktivita poslance Krásy přichází v nejvyšší čas. Brzy už uplyne od konce komunismu mnoho desítek či možná i stovek let. Nikdo už nebude vědět, co to komunismus byl, co bylo jeho podivné dědictví - vzdálené jak dědictví Etrusků. Nastane známý český efekt: ne studium a znalost, nýbrž zapomnění. Podporujte poslance Krásu.

Havlovi tunelují
22.6.2001    Mladá fronta DNES    str. 01    Společnost dnes
    KAREL STEIGERWALD        
Sloupek

Prezident Havel s chotí zahájili stavbu tunelu. Tato zpráva prošla bez povšimnutí. Je to další český tunel, tentokrát na Hradě. Povede Jelením příkopem shora dolů. Dá se také napsat, že povede zdola nahoru. To je vlastnost tunelů. Vždy je můžete chápat i opačně. Aby se tunelářům dařilo, umístila Dagmar Havlová do výklenku sošku svaté Barbory, patronky tunelářů. Za duchovního otce tunelu se považuje sám prezident. Dává celý tunel do souvislosti se záměrem učinit z nesrozumitelného Hradu otevřený demokratický prostor setkávání lidí. Tento záměr pojal s přáteli již před jedenácti lety. Tunel je první krok, demokratičtí lidé jím budou proudit nahoru a zpátky. Tunel je ovšem tunel, ať už se o tom říká cokoliv. A kde se začne s tunely, tam se pak neví, kdy přestat. Můžeme se dnes jen dohadovat, kam další tunely povedou. Z protihradních kruhů padají potměšilé návrhy: do Rudolfina. Do Chemapolu. Do Čtyřkoalice. Prezidentovi kritici tunely nepodporují. Když už se musí tunelovat, říkají například v Lidovém domě, proč se do toho pouští i prezidentský pár? Z ODS přicházejí zprávy, že se tam ničemu nediví. Takhle končí nepolitická politika, poznamenává Macek. Tunel ovšem podporuje Mlynář. Jde podle něho o moderní komunikační prostředek. Doporučuje vybavit tunel internetem, aby se to všechno zrychlilo. Lidé, kteří milují historii, očekávají, že se v tunelu něco najde. Hrad na takové narážky mlčí. Denně se vytuneluje pěknejch pár metrů, říká tunelář ing. Škrob. Do roka tak vznikne nová přístupová cesta na Hrad. Bude to, jak se dá u tunelu očekávat, také cesta z Hradu pryč. Takové jsou tunely. Nikdo prý dneska není schopen říci, kdo tou cestou na Hrad přijde. Jisto je jen jediné: bez tunelu je cesta na Hrad obtížná. Musíte na Hradčanskou a ještě kus pěšky. Nebo shora, od Pohořelce. A nejhorší je to Nerudovkou, příchozího čeká strmé stoupání. Tunel dobytí Hradu usnadní. Ale také zkomplikuje. Vyvrtáte si díru, říkáte, přijde ten a ten, a on přijde někdo jiný. Vaším tunelem! A snadno! Od Hoffmeisterů přímo nahoru. To může mít pro českou politiku nedozírné následky. Marie Terezie dala Jelení příkop zasypat. Manželé Havlovi jej nyní tunelují. Ne všechno, co Habsburkové zavedli, bylo špatné. Za rok budeme vědět, komu přišel Havlův tunel vhod.

Rajské sliby
22.6.2001    Mladá fronta DNES    str. 02    Názory
    KAREL STEIGERWALD        
Glosa

V roce 2010 dosáhne Česká republika dnešní průměrné životní úrovně zemí Evropské unie. Slibuje to program stínové vlády Čtyřkoalice. Je to lákavý slib. Politici by neměli nic takového slibovat. Vždyť to nevědí. Vědí však něco jiného: uplyne devět let a nikdo už si nevzpomene, co dnes slibují. Nikdo jim ty sliby pod nos nestrčí. Kdežto dnes - někdo možná uvěří. Vypálit Čtyřkoalici rybník je však velmi snadné. Stačí slíbit, že téhož ráje pod vedením jiné strany dosáhne země - o rok dřív! Třetí parta může jít ještě o rok či dva níž! Za šest let už to bude! Již Jaroslav Hašek stavěl svou politickou stranu mírného pokroku v mezích zákona na hesle: Co vám slíbí mí protikandidáti, to vám já slíbím také! Tak do toho! Nebát se a metat po voličích rajskými sliby. Nic to nestojí a poslouchá se to příjemněji než nářky o spálené zemi. Cenu ovšem má to stejnou.

Stát, zájem, lež
20.6.2001    Mladá fronta DNES    str. 02    Názory
    KAREL STEIGERWALD        
Glosy

Zajímavou otázku přináší Růžkova ostuda. Má se lhát v zájmu státu? Špionážní odborník Jan Šula říká, že ano - ale musí se prověřit, zda je ta lež nezbytná a zda státu prospěla. Shodněme se raději na odpovědi opačné: otázka je to nesmyslná. Lež v zájmu státu je stejná lež jako lež v zájmu čehokoliv jiného. Už ten pojem - zájem státu! Stát není žádný člověk, aby měl zájem. To jen uchvatitelé moci říkají: zájem státu. Myslí pochopitelně zájem svůj. Svobodný stát je výsledkem, řečeno jednoduše a schematicky, určité dohody lidí, kteří si stát přejí a pověřují jej různými činnostmi. Mají se ti lidé také dohodnout na tom, že lež v zájmu svého státu uvítají a budou podporovat? Takový stát, který má zájem vyfutrovaný lžemi, by asi nechtěl ani odborník Šula. Je obtížné zdůvodnit občanům poučku lži pro blaho státu, a přesto se s tímto omlouváním lží zcela veřejně pracuje jako s něčím, co je opodstatněné a co je mravné. Pro jistotu se říká: je to tajné! Růžek lhal. Naložte s ním jako se lhářem. Zájem státu nechte bájím a pověstem.

Bez jeviště
19.6.2001    Mladá fronta DNES    str. 02    Názory
    KAREL STEIGERWALD        
Glosy

Žantovský překvapivě vyhrál. Původně se zdálo, že konference ODA byla jen proto, aby měl Svoboda kde pronést řeč. Omyl. O předsednictví prázdné množiny propukl šestihodinový boj. Ještě že boj, co by šest hodin dělali? Smysl ODA vysvětlil nový předseda. Je to čtvrtá noha Čtyřkoalice. Čtyřkoalice by klidně mohla mít i nohu pátou. Byla by to Pětikoalice. Jinak by se nezměnilo nic. Tak silný je příspěvek ODA. Přidáváním půlprocentních noh může vzniknout třeba stonožka. Každý chce být nohou. Ale není tolik ministerstev co noh. Česká politika se ráda vyprazdňuje štěpením. Je to až matematicky nepochopitelný jev. Každý je nic, a když se sečtou, vzniká politika. Velikost ODA se dá vyjádřit v záporných číslech, ale na počtu noh to nic nemění. Všichni mají pocit, že ODA je dávno dál od Žantovského a jmenuje se US. Mít maličkou stranu se silným programem, klub myslitelů, není žádná hanba. Sice bez mandátů, může i silou těch myslitelů metat do politiky důležité šrapnely. Českým snobům se to vždy líbí - být originální intelektuál. Je to však pozice ošemetná. Masaryk takovou měl. Pro politika to znamená být hercem bez jeviště. Čtvrtá noha věří, že takovým klubem je. Voliče nemá, říká, má nejlepší program. Ale voliči si z něj pamatují jen ten obrovský dluh a Kalvodovy kníry. Spíše než klub je to společenství uskřípnutých. Nechtějí úspěch, protože ho nemají. I na tento nekrolog budou reagovat zbytečně moc: napíší stížnost a dopis o svých nepřátelích. Nepřítelem jsou si ovšem sami. Ztělesňují český nešvar: banalitu nedůtklivě zaměňují za šrapnel intelektuála. V příštích volbách je o patnáct miliontin procenta porazí Ratibor Majzlík.

Z ostudy uniforma
18.6.2001    Mladá fronta DNES    str. 02    Názory
    KAREL STEIGERWALD        
glosy

Tajná služba je věc velmi delikátní. Lehce zneužitelná. V příšeří, v němž žije, může se stát leccos, co oko veřejnosti dlouho nezahlédne. I kontrola tajné služby je obtížná. Stokrát slušný, čestný, bez poskvrny musí proto být šéf tajné služby. Vždyť tato persona hlavou ručí za neposkvrněnost své firmy. Čeho se dopustil šéf Bezpečnostní informační služby Jiří Růžek? Lhal, podváděl. Vystavil soud nevážnosti. Fixloval ve věci, která celé Praze a okolí byla měsíce jasná. Vystavil nevážnosti i tajnou službu. Nejprve vojenskou, pak civilní. Z ostudy má kabát i uniformu. Vnucuje se otázka Co dalšího provedl tento bezcharakterní muž v šeru tajných služeb? A kolik zaměstnanců tajných služeb s Růžkem na ostudě kol opilého neexistujícího agenta spolupracovalo? Budou dál zaměstnanci státu? Říci jim a Růžkovi po vojensku řízně "jste propuštěni" je zítra pozdě. Je třeba říci jim to dnes. Pro pobavení zaznamenejme i drb, který jde městem: opilým řidičem, agentem a přítelem Růžka byl Růžek sám.

Obnovte spravedlnost
16.6.2001    Mladá fronta DNES    str. 08    Názory
    Karel Steigerwald        
Je to dobré, ale dobré to také není. Vrah pan Vaš dostal sedm let za vraždu, na níž se významně podílel jako činitel. Dobré je, že se taková věc nakonec přece jen odsoudila. Špatné však je, že soud ocenil jeho účast na vraždě právě těmi sedmi lety - pod dolní hranicí trestní sazby. Zdůvodnil to zastaralostí té dávné vraždy, kterou dnešní mládež čte už jen jako úryvek z dějin, a také dnešním vysokým věkem pachatele, protože by si větší dávku nestihl již odsedět. Sedm let za vraždu generála. Soud se spletl. Co má s vraždou společného, že vrah je dnes už starý pán? Máme si myslet, že platí úměra: čím déle se čeká na odsouzení, tím menší je vina? Čas jistě zhojuje jizvy, ale mění i ten čin? Udělá plynoucí čas, padesát let, sto let, z komunistických zločinců beránky? Zvažte si: prokurátor a vyšetřující soudce, justiční vražda, celkem sedm let vězení. Bereme toto jako spravedlnost? Soud se spletl dvojnásob. Vaš není zralý pro nízký trest, který degraduje jeho hnusné činy, nýbrž pro milost hlavy státu. Humanitní důvody a ohledy zde jsou (vysoký věk, nemoc, dávnost činu). Prezidentovu milost zdůvodňují, zdůvodnit nápadně nízký rozsudek však nemohou. V rozsudku je opět skrytě obsažen nehmatatelný a všeobecně sdílený pocit této doby: dejte nám už pokoj s těmi starými časy. Vraždy, vraždy, však je to dávno! Poslanec Grebeníček dokonce řekne: žádné vraždy, třídní boj! A zas to bude! Pan vrah Vaš trest nenastoupí tak jako tak. Dejte mu proto milost, pane prezidente, a pobídněte orgány, ať chystají další soudy. Po nich mohou přijít další milosti těm starým pachatelům. Je to samoúčelné soudničení? Nikoliv. Smysl pro spravedlnost měl by se obnovovat. I napříč érou komunismu, od dávných časů až sem, k nám, do dneška. Oceňme, prosím, očistnou velkorysost této svobodné úvahy: Dostal jste, pane vrahu, dobrých dvacet let a milost k tomu.

Kuře vezmou, ale nepobaví
14.6.2001    Mladá fronta DNES    str. 08    Názory
    Karel Steigerwald        
Lidé odjakživa chtěli vědět, co s nimi bude. Měli proto proroky a kouzelníky. Ti přinášeli informace o budoucnosti. Například: bude pršet. Nebo: nebude pršet. Případně: padne velká říše. Takové prognózy se vždy splnily a potvrdily oprávněnost předpovědí, jejichž obliba stoupá dodnes. Z proroků se stali sociologové, z šamanů prognostici. Lukrativní živnosti se chopila věda a už ji nepustí. Moderní doba si daleko více cení vědeckého poznatku než šamanovy věštby, ačkoliv oba produkty jsou totožné. Kdo přinese na vládu poznatky z kávových sedlin, není kupodivu vyslyšen. Stejně hodnotné poznatky získané cucáním palců dvou setpadesáti vědců splivne vláda bez mrknutí oka. Ale nejen vláda. I obyčejní lidé raději naslouchají vědeckým výkladům, že jejich zdraví je závislé na střetnutí iontů pozitivní energie pod vlivem patogenních erupcí parahmoty, než aby věřili v léčebnou sílu černých jater bezhlavého psa. Ionty znějí vědecky, ačkoliv jde o jiné vyjádření šamanova sdělení: brzy umřeš, ty tlustý prevíte. Nevyplácí se předpovídat, co lidé neradi slyší. Předpovědci to vědí a postupují citlivě. Je u moci pravice? Dostane svou prognózu! A levice zas opačnou! Vyplní se obě, svědomí žádného vědce tlačit nemusí. Od marnivců, kteří chtěli od čarodějů slyšet, že budou žít věčně a že zbohatnou mezi krásnými nahými děvčaty, posunula se prognostika k politikům - to jsou největší konzumenti předpovědí. Mají zájem o budoucnost dobrou, která vyplývá z jejich současné kvalitní politiky. Rádi čtou o blahobytu, strmém růstu HDP a podobných nesmyslech. V elaborátech si zaškrtávají úbytek nemocí, vzestup inženýrů chemie na jednoho obyvatele či výskyt neznámé infekce v řadách politických nepřátel. Vědci správně naznačují, že tyto blahodárné jevy v budoucnosti nastanou jen tehdy, pokud se udrží linie dosavadní vlády, která vědeckou prognózu platí. Komunističtí vědci si například budoucnost představovali jako místo ohromné výroby oceli, uhlí a cementu. Nad obrovskými haldami těchto produktů se ve vířivém kolotání vznášejí v radostných ocelových strojích inženýři všech barev pleti a v ruském jazyce se radují, že je všude mír, takže je možné vyrábět další ocel a uhlí a cement. Těmto vědeckým prognózám dávali odborné názvy "Civilizace na rozcestí". Podobně postupuje sociální demokracie. Má vizi rozvoje republiky. Její vědci objektivně popsali negativní i pozitivní stránky každé možné budoucnosti podle vědecké zásady, že všechno má svá plus a svá minus, což je moderní podoba poučky o dešti a suchu. Nejlépe je na tom budoucnost, jak si ji představuje dnešní vláda. Vznikne Česko jako příjemná země, třebaže bude mít mouchy. Nejde o náhodný poznatek. Je to výsledek bádání stovek odborníků. Vláda má potvrzeno, že se nepletla. Proplatí vědcům grant z vládního rozpočtu a jde se laskat se spisem. Potíž je jen v tom, že spisek o budoucnosti sám velkou budoucnost nemá. Je podivné, že to prognostici nevidí. Příští vláda si dá udělat jiný. Opačný. Příjemná země je ta bez socialistů. Napíší jej ti samí vědci, protože vědců je méně než budoucností. A zas jim to zaplatí z grantu. Ale i šamanovi nosili vesničané do jeho tajemné chýše za vsí pečené kuře. Šaman důležitě chřestil kostmi nepřátel. To prognostici také. Ale šaman své vize i zatančil a zazpíval. Lidé dostali za své kuře pěkný zážitek. To o docentech z Centra pro sociální a ekonomické strategie fakulty sociálních věd říci nelze. Kuře vezmou, ale nepobaví. A ty jejich tance!

Ústa zas na cestách
13.6.2001    Mladá fronta DNES    str. 08    Názory
    Karel Steigerwald        
Zeman nás překvapil pozoruhodnou informací. Verheugen mu důvěrně sdělil, že s Klausem jako předsedou vlády nás do EU nevezmou. Verheugen se ovšem k té informaci nehlásí. Byl by to také podivný komisař, kdyby po kandidátských státech říkal, kdo má kde být předsedou vlády, a kdo ne. Šlo by spíše o létajícího drába. To Verheugen jistě dobře ví a rozumy tohoto typu si nechává pro sebe. Má-li je. Zeman ne. Rád nechává ústa, aby se vydávala na cesty. Náhlost jeho výroků ukazuje, že pokyny k těm cestám dává nejčastěji okamžitý nápad. Prudký záblesk a nazření pravdy. Je správné upozornit českou veřejnost na Klause. Ani do Evropy s ním nedojdeme. Zeman by se musel peskovat, kdyby tuto závažnou informaci, má ji z první Verheugenovy ruky, nechal utajenou. Volby se blíží. Zeman se však mýlí, že je to informace proti Klausovi. Je to informace proti Zemanovi. Předseda české vlády přijímá od zahraničního komisaře pokyny, kdo u nás nemá být jeho nástupcem, chceme-li do EU, a neohradí se. Neodkáže komisaře do jeho přiměřených zahraničních mezí a nepřipomene, že otázku předsednictví vlády v této samostatné republice neřeší nikdo jiný než výsledky zdejších voleb. Nepřipomene ostře, že EU není založena na přeshraničních rozkladech a pokynech o tom, která osoba má kde vládnout. Zeman se informací o Klausovi postavil do velmi špatného světla. Myslel, že zasolí Klausovi. Vyslal hubu odvážně na cesty a zasolil sobě. Připouští debaty o vládě v této zemi s cizími komisaři - on, předseda vlády zde. To je povážlivé. Stará česká tradice je žalovat v zahraničí a zasvěceně se odvolávat, co prý tamní velcí páni po nás chtějí. Před touto tradicí Zeman ohnul hřbet. A ještě se k tomu veřejně přiznal. Alespoň že to.

Smrček a Vaš
12.6.2001    Mladá fronta DNES    str. 10    Názory
    Karel Steigerwald        
Na straně jedné před soudcem stojí teď Smrček, na straně druhé soudce Vaš. Staré časy a nová doba. Oba procesy spojila lákavá náhoda, která má svůj skrytý význam. Vaš, sám soudce, kdysi vyráběl falšováním dokumentů vraždu generála. Každého musí napadnout, proč je sám, jeden, první a asi i poslední z vrahů. Kde jsou ostatní? Vaš - jeden za všechny? Udělal chybu. Nemlčel. Popsal, jak mu tu vraždu přikazovali vyšší komunističtí páni. Pronesl svatou větu: Jak mohu být jako soudce vinen, když mi to všechno poručili. To už nelze nesoudit. Velcí rudí páni všech dob mlčí - ti u soudu stát nebudou. Smrčkův případ není tak okázalý: usvědčil z podvodu ředitele BIS. Souzen je za to, že ukázal na kameru přísně tajný dokument, jímž právě usvědčoval ředitele. Ten lhal, aby před policií kryl opilého agenta, řidiče, kamaráda. Případ je divný tím, že u soudu nestojí lhář, nýbrž Smrček. Vyvolává to otázky. Ulicemi našich měst se mohou v autech ve jménu svého tajného poslání prohánět opilí agenti? A jsme ve válce, že přednost před svobodou novináře odhalovat zlořády vrchnosti má čertvíjak důležité tajné lejstro? Odpověď se nedozvíme, je taky tajná. Dejme si ji sami: v demokratické zemi je agent jako každý jiný motorista - pil, řídil, potrestat. A také v té zemi platí: chránit svobodu je cennější než chránit přísně tajné lejstro, jímž se úředník obestavuje jak zdí v případě, který je mu nepříjemný - že třeba lhal. Skrytý význam obou procesů bude nám zřejmý až po rozsudcích. Vaše pustí, Smrčka odsoudí. Vaš je starý pán, ať si jde, kdežto Smrček si vyšlápl na úředníka. Tak si teď úřad vyšlápne na něj. To je jeden význam. Druhý význam nastane, když Vaše odsoudí a Smrčka pustí. Jsou také polopřípady: oba pustí, oba zavřou. Hledat spravedlnost je klopotné. Stále klopotnější.

Zasadil jsem flašku rumu...
9.6.2001    Mladá fronta DNES    str. 08    Názory
    Karel Steigerwald        
Byl to obyčejný strejc. Utíkal z Hradu do hospod a padaly mu brejle. Komunisté jej předváděli jako dobrotivého taťku. Zpíval se o něm laskavý popěvek "Zasadil jsem flašku rumu, vyrostl mi tatraplán, dřív jsem hrál na harmoniku, teď jsem na Hradě pán". (Podle písně Zasadil jsem konvalinku.) Mezi netvory na komunistickém orloji ozvláštnění - dobrosrdečný typ a spisovatel k tomu. Jenže to byl vrah a ničema. Není snad zločinu, s nímž by nebyl blíže spjat. Mučení, popravy. Až po to poslední - když uchvátil úřad prezidenta státu, tajně omilostnil lidické vrahy. Která rudá perverze jej k tomu asi motivovala? A kolik občanů stále ještě věří - komunisté, nemilosrdní bojovníci proti hitlerismu? Kolik falešných představ o komunismu koluje v našich mozcích? Přesně tolik, kolik jich je dodnes zakleto v archivech. Zápotondovy milosti byly odtajněny po dvanácti letech. Proč jsme je nesměli znát? Je to podivný Kocourkov. To, co už dávno mělo být zveřejňováno na každém kroku, je státně tajné. Cizinec se nesmí podívat do svých spisů na StB. To stát chrání pověst estébáků? Spravuje ohromné množství informací o občanech, které StB získala zločinným způsobem. Každý ministr vnitra se může touto hojností prohrabovat. Nejen ministr, i kdejaký subalterní čert. Je směšné utajovat rodná čísla, když demokratický stát utajuje minulost KSČ. Lup StB, tajný pro nás, je lehce dostupný dnešním vnitrákům. Co s ním dělají? Před Grebeníčkem stojí úkol vysvětlit, že omilostnění nacistů bylo v zájmu pracujících. Grebeníček to svede. Český stát má těžší úkol: konečně sundat svou tlapu z naší minulosti. Když to neudělá, stát slepých šašků bude trvat dál.

Republika kamarádů
5.6.2001    Mladá fronta DNES    str. 08    Názory
    Karel Steigerwald        
Sto či více agentů StB získalo negativní osvědčení. Někteří jsou na ministerstvu obrany. Jiní mohou být kdekoliv - na vysokých místech i na nízkých. Země prolezlá agenty. K čemu byly celé lustrace? Čas fízlů ovšem už pominul. Představa, že obtáčejí stát chapadly své všemocné organizace, že vytěžují oběti a v ruské službě vysávají zem, patří minulosti. Představa, že proměňují staré znalosti a styky v nové oslnivé kariéry, je jistě na místě. My Češi se všichni známe, protože nás není mnoho. A nezná-li se někdo s někým, pomůže mu kamarád, který se s někým zná. Touto cestou kráčíme životem. A tímto stylem budujeme stát. Sto podvodných lustračních osvědčení není omyl ani náhoda, nýbrž dílo kamarádů. Ten píchne tamtomu, onen zas na oplátku. Pachatel je znám: ministerstvo vnitra před deseti lety. Ministr Gross je odhodlán dát přešetřit statisíce osvědčení. Bude to trvat řadu týdnů. Ale vsaďme se, že žádní pachatelé tohoto kolosálního podvodu odhaleni nebudou. Vyšetřování půjde džunglí jakýchsi mizejících stop, až se všichni unavíme a na celou odpornou věc zapomeneme. Místo věcných výsledků se řekne: To socialisté jdou před volbami po Rumlovi! A možná že právě vyšetřovatelé budou bývalými spolupracovníky pachatelů. Po letech se řekne: Taková mrzutá věc, bůhví, jak to vlastně bylo. A přitom - lustrační osvědčení, úřední výkon, razítko, podpis, datum, nic není snazší k prošetření. Jan Ruml říká, že již tehdy tušil. Luboš Dobrovský se ptá: Proč mi to Honza tenkrát neřekl? Tak vypadá první clona mlh. Druhá clona: Ruml důrazně odmítá paušální odpovědnost a uráží se. To Langoš, to Čermák. Za čas se přiblížíme k rozuzlení. Ministr Gross je už naznačil. Lustrovalo se, ale nějak nepřišly podklady. A když přišly, už se zas nelustrovalo. Tak se to nechalo tak. Republika kamarádů sebe samu neohrozí. Na pachatelově jméně se nakonec shodnou všichni, uražení i neuražení. Zní krásně všeobecně: nedbalost.

Přeceněné morče
2.6.2001    Mladá fronta DNES    str. 09    Názory
    Karel Steigerwald        
Možná se hodí pár vzpomínek starého matadora, jenž to dotáhl až na místopředsedu již v té první, "Grygarově" Radě ČT, která se dnes už mění ve fetiš. Prý to byla ta správná rada. Zanechte naděje, nebyla. Petr Marek psal v těchto novinách, že Rady ČT vždy selhávaly. Má pravdu, s výhradou, že i v budoucnu budou selhávat. Člověk, který je schopen účinně zasedat ve správní radě podniku s pětimiliardovým obratem, to nepůjde dělat do ČT za pár tisíc. Většinu radních vždy dodá parlament podle zcela jiných kritérií - kdo se s kým zná, kdo má pěknou "pověst", kdo dokáže nahlas líbivě mudrovat či kdo se stane výsledkem "politických handlů" mezi poslanci. Očekávat, že z parlamentu přiletí do televize rada moudrých a osvícených, může jen naivní člověk. Moudří, až na Knížáka, mají už dávno lepší angažmá. Vzpomínky radního, který by si neuložil zdrženlivost, vypadaly by jako povídky Jaroslava Haška. Každý radní má své libůstky a podivnosti, jimiž obtěžuje vedení televize. Jeden vymítá z obrazovky "pavědy", jako je horoskop, druhý ve jménu dechovky zakazuje big beat, třetí zkoumá programy mikroskopem novodobého náboženského fanatika, čtvrtý si myslí, že "Alles Gute" podněcuje nenávist k cizincům, pátý si představuje televizi jako institut liberálního doškolování. Před řáděním těchto podivínů chrání televizi jen skutečnost, že je nikdo nebere vážně, že jejich reálná moc je nepatrná a že jim nedostatečná kvalifikace ani neumožňuje jakkoliv se do chodu televize vmísit. I podivné zákazy, které občas neohrabaně formulují, každý ignoruje. Jen prosincoví vzbouřenci byli ochotni předstírat, že berou radu vážně. Svou vzpourou jí dodali význam, který nemá a mít nebude. Že ji odvolali, byl její nejslavnější čin, dál už to nikdy žádná rada nedotáhne. Rozpočty přijímá rada nejen bez výhrad, ale také za deset minut. Vždyť na co se vlastně mají ptát básník, dramatik, pediatr, když hledí do tlusté knihy s mnoha záhadnými čísly? Jízlivý člověk by z jednání rady sepsal různé břitké frašky. Základní otázka radního: Prosím vás, pane řediteli, co je to za číslo na straně patnáct, řádek sedm? Ředitel: To je multiplikační koeficient útlumového nárůstu nevýrobní rezervy. Radní: Aha. Děkuji. Takto vypadá v životní realitě "kontrolní funkce veřejnosti" v ČT. Zručný ředitel nevstupuje do konfliktů, nýbrž kontrolní radu pevně řídí a kontroluje. Rada je mu vděčná, konečně ví, co má vlastně dělat. Každý ředitel, který má s radou konflikt, má být okamžitě z televize vyhozen. Není-li schopen uřídit těleso tak jednoduché, jako je rada, nemá na "Kafkách" co dělat. Jediný terén, v němž se rada cítí dobře, je nekonečné debatování. Rada s gustem řeší všelijaké scholastické otázky - je-li program dost veřejnoprávní a zda kruté činy kresleného kocoura a myšky vedou mládež k brutalitě a co to je pozitivní smích. Rada se ráda znepokojuje ňadry, klíny a zadky. Lámavě řeší otázku, do jaké míry a kdy mají být uvedená tělesa odhalena. Učiněnou lahůdkou jsou debaty o funkčnosti a nefunkčnosti veřejnoprávního sexu na obrazovce před desátou hodinou a zda říci mládeži, co to je heroin a klitoris. Krom těchto kocourkovských brzd má rada i jednu vážnou. Mají si radní nějak razantně vynucovat změny televizního organismu, které možná cítí, ale jimž příliš nerozumějí (meteorolog, lékař, kněz), když jejich odpovědnost je stejná jako odměna - skoro nulová. Když se změny nepovedou, mohou radní říci pardon a jít domů, za zády trosky? Z tohoto důvodu budou slušné a zodpovědné rady vždy opatrné. Vpřed půjdou po milimetrových krocích. A směr toho vpřed povede raději zpět. Rada je takové přeceněné morče v kleci a televize je ráda, že ji neobtěžuje. Před touto radniční realitou blednou dramata ve sněmovně - kdo z kandidátů je na kom či proč závislý či naopak. Radní bude mít zcela jiné starosti - v zásadě nepochopitelné. Organizační schémata, pavouci, kamery, digitální obraz, brr. Zástupce veřejnosti se z toho musí zjevit. A proti němu ředitel, v lepším případě schopný, který brzy pozná, že reformy, změny a modernizace nejsou k ničemu - jen plodí potíže. Bezpečné je vzbuzovat dojem. Jedněch, že tu ČT skvěle řídí, druhých, že ji skvěle kontrolují, a třetích, že to skvěle vystávkovali. A pokud si toto všechny skupiny vzájemně potvrdí, bude v ČT boží klid.

Místo vzájemného smíchu
1.6.2001    Mladá fronta DNES    str. 10    Názory
    Karel Steigerwald        
Soudy asi chtějí, aby se jim lidé smáli. Nebo se naopak ony smějí lidem. Soud osvobodil pana Stiesse. Nikdo neviděl, že by padělal své lustrační osvědčení. Jasnější případ asi neexistuje. Pomocí padělku získáte důstojnost a pěkné zaměstnání, které byste bez padělku získat nemohl. A soud vás osvobodí, protože nikdo nedokáže, že jste padělatelem právě vy. Ale proč je to třeba dokazovat? Otázka pro soud přece zní jinak: Věděl pan Stiess, že byl spolupracovníkem StB? Věděl, že jako takový nesmí být předsedou FNM? Věděl, že lustrační osvědčení je v rozporu se skutečností? Ale soud toto nezkoumal. Lidem, kteří by chtěli mít alespoň chlup spravedlnosti, se směje: Nelze nic dokázat... Co však ještě dokazovat? Pan Stiess použil falešné potvrzení, aby získal výhodu - a na tom soud nic špatného nevidí. Vzkazuje vám: Vzhůru do světa podvržených listin, falešných peněz, padělaných směnek. Tyto podvody uplatněte ve svůj prospěch - smíte! Nedávno tu byl případ s padělaným vysokoškolským diplomem. Padouch diplom nepadělal - pouze jej koupil a uplatnil! Proč jej trestat? Zaplavte svůj životopis i tuto zemi padělky a říkejte: Dokazuj, šmudlo! Případ Stiess je případ drobné rybky. Dá se však použít jako školní pomůcka: Takto chodí spravedlnost, milé děti. Jistěže je vážné, kdo listinu padělal. Stejně jako je vážné, že Stiess padělek použil, jak každý ví. To druhé nechte stranou, to první vyšetřujte, suďte a změňte v most, jímž Stiess vejde do nevinnosti. Co je soud? Soud je místnost, kde se cokoliv promění v cokoliv. Kde se podivní lidé mění v neviňátka. Nad rozsudky soudů vrťme hlavami. I toto tvrzení lze však žalovat a soudit - znevažuje právní pořádek. Neznevažuje, je to horší: směje se soudu. Smích je to však vzájemný.

Paradox velké postavy
30.5.2001    Mladá fronta DNES    str. 08    Názory
    Karel Steigerwald        
Mocenské centrum. Případně: spiklenecké mocenské centrum. Tak to mají politici rádi. Čeští dvojnásob. Leccos to vysvětluje. Neúspěchy dostanou jasnějšího pachatele. Protivník naopak nálepku: spiklenec z centra. Voliči palčivou výzvu: Pojďte s námi čelit spiklencům! Harašit centry je obvyklé politické haraburdí. Mocenské centrum Hrad. Kam vedou nitky, kdo za ně tahá a jaký je cíl? To je trvalé a oblíbené politické téma. Kdo patří ke spiklencům, kam dopadá vliv Hradu a jak probíhají spiklenecké úmluvy? Hrad - něco jako Havlovi zednáři a Havel jako loutkář dirigující svůj ansámbl? Tak jednoduše to nechodí. Prezident je silná a originální osobnost, žádný kladeč věnců. Nemá "politické programy", ale "své hodnoty". Ty prosazuje. Politickou stranu nemá, stačí mu vliv a síla. Vstupuje do politické scény, kritizuje, filozofuje, kárá. Peskuje a straší. Navrhuje různá řešení. Svůj postoj legitimuje faktem, že celou noc přemýšlí a ráno už ví, jak věci jsou. O své cíle bojuje proti stranám. Smrtelníci vidí, že jeho pohled je z velké perspektivy - z hlediska kosmického bytí. Takovému hledisku jsou mocenská centra k smíchu. To hledisko má větší mandát než volby. Kolem se shromažďují lidé, kterým jsou prezidentovy hodnoty blízké. Kterým se hodí. Pro strany je prezident dobrý partner. Líbí se jim, že kritizuje. Lehce kritika zaplétají do svých sporů a činí z něj spoluhráče - vzpomeňme Zemanovy slavné blamáže: Jen panu prezidentovi ukáži svůj kufřík! A on kufříkáře z Hradu nevyhnal. Říká se nesprávně Hradní centrum. Prezidentova proměnlivá strana. I poradci se tomu brání: prezident si nedá poradit. Dělá politiku stranického vůdce, ale stranu nechce. Toho strany využívají. Prezident je žolík v každém politickém rukávu. Nakonec má odříkaného chleba největší krajíc: po toliké kritice politikaření z něj strany i příznivci politikářskou figuru mají. Žádné centrum, nýbrž paradoxní boj velké postavy: nechce být kladečem věnců ve funkci kladeče věnců.

Nepozorná e-bytost
29.5.2001    Mladá fronta DNES    str. 09    Názory
    Karel Steigerwald        
Osoba s elektronickým jménem recycl@sms.paegas.cz mi poslala krátký e-mail: Cikán v Chebu patří do plynu. Protože tomu elektronickému člověku neodpovím, nedozvím se, na co jsem zvědavý. Proč chce tyto spoluobčany (či jednoho z nich) zabít plynem? Udělali mu něco hodně zlého - a on přenesl touhu po pomstě na všechny? Třeba i na stařeny, dívky, děti? Ujal by se té pomsty sám, vlastníma rukama? Nebo by chtěl, ať to za něho udělá druhý? Vláda? Umí si představit, že i on někdy někomu dost ublížil a ten postižený by jej také posílal - do plynu? Umí si představit tyto události i konkrétně: jak jej lapí, odvezou, jak ne Cikán, ale on sám stojí nahý ve vzduchotěsné místnosti, dýchá a plyn se blíží... Nebo věří, že jej toto potkat nemůže, že je takový přírodní zákon, který právě jej uchrání? Co kdyby byl zákon: do plynu s lidmi, kteří posílají lidi do plynu! Není mu nepříjemné, že se tím návrhem dostává do blízkosti lidí, kteří plynem už miliony lidí zabili? Že vlastně vypadá, jako by ty lidi a miliony jejich vražd schvaloval? Ví, že kdyby ti lidé kdysi vyhráli válku, asi by on sám, podčlověk, už v tom plynu dávno byl? Možná společně s posledními Cikány. Plácl jen tak něco do elektronického vzduchu, aby třeba dožral mě, nebo dožral Cikány, nebo sobě zchladil krev? Výše psané otázky jej nezajímají, protože elektronická slova pro něj neznamenají vlastně nic - jen výkřik. Žádnou realizaci toho výkřiku nečeká, nechystá, neplánuje a nepodporoval by. Možná. To poslední však není pravda: podporuje. Lidé, kteří se milionových zločinů nacismu a komunismu účastnili, na konci cesty často zděšeně žasli: kam jsme to došli? Byly jim nepochopitelné ty miliony vražd - vždyť je nechtěli. Připomínali, že ani Hitler, ani Lenin na počátku neříkali: zabijeme miliony lidí. Oba na počátku říkali: třídní boj, rasový boj. Že z toho budou miliony mrtvol, říkali jen oklikou. Pozorný posluchač je slyšel. Lidé však nejsou pozorní. Hitlera i Lenina brali s klidem: nic se nejí horké, však ono to s nimi dopadne dobře. Odstraní bídu, postaví dálnice. Elektronická bytost, která píše "Do plynu!", není zločinec. Jen nepozorný posluchač. Kulturní typ dvacátého století: bytost mrtvá či s mrtvými příbuzná. Ví to?

Kavčí hory před bouří
26.5.2001    Mladá fronta DNES    str. 08    Názory
    Karel Steigerwald        
Česká televize má konečně radu. Asi přijde i ochlazení vášní. Zdá se, že složení rady bude akceptovat každý. Je to výsledek přijatelný, přestože poněkud paradoxní: volbě stejně předcházely politické dohody. Revolucionáři, kteří se nyní nazývají Občanská liga, mohli by se zeptat, proč tedy o Vánocích ty žáby jedli. Ale sněmovna udělala, co mohla, aby splnila přání všech obličejů. K bouřím už není nálada. Možná zas až při volbě definitivního ředitele. Ale možná že rada, aby se vyhnula případným novým nepokojům, nalezne někoho, koho bude každý uznávat. Nemusí to však být dobré řešení. Po slabých ředitelích, chaotických radách a po vlně bouří měla by totiž ČT vplout do období - skutečně bouřlivého. Do období zásadních změn a převratů, které ze starodávné přetučnělé a do sebe zahleděné firmy udělají moderní efektivní kulturní stanici. Tyto změny patrně již nebude možné dlouho oddalovat. V jejich čele měl by stát ředitel silný, sebevědomý a nebojácný. Stratég s jasnou vizí, nikoliv taktik, který dokáže vyjít s každým. Česká televize se stále více podobá komerčním stanicím. Vkusem i myšlením. Výběrem programů počínaje, úsečným pokřikem hlasatelů konče. Jen v jednom se u nich neučí: být efektivní a pružná. Dočkáme se, že bude jako ty komerční stanice - jen o chlup horší právě v té komerčnosti? Pak se vrátí neoblíbená otázka: proč ČT existuje jako veřejnoprávní? Oprávněnost té otázky už stěží zamaskují odkazy na temné rejdy Vladimíra Železného. Fakt, že televizi veřejné služby přikládáme nějakou důležitost, nemusí znamenat, že její dnešní podoba tu má být věčně. Tu službu, připomeňme kacířsky, může nakonec poskytovat i soukromý sektor. Kavčí hory potřebují bouři a silného ředitele reformátora. A takového by měla nová rada hledat.

Demokracie ve slosovacím bubnu
25.5.2001    Mladá fronta DNES    str. 09    Názory
    Karel Steigerwald        
Kandidáti do televizní rady by se měli vybírat losem. Toto řešení má řadu předností. Výsledkem výběru je úradek osudu. Osud je víc než volby. To věděli už Řekové! Parlamentu by se ulevilo - ať si útoky a demonstrace svobodných a nezávislých osobností míří směrem k osudu. Osud, ať si svrhávají. Ať kritizují smlouvy s osudem. Ať požadují - osude odstup! Anebo: chceme jiný osud. Všimněte si, jak politický boj hned dostává existenciální dimenze. Nevylosovaný kandidát by mohl být popraven. To by zvýšilo vážnost kandidatury. Každý ať si rozmyslí, chce-li nasadit za členství v radě život. Rozhodnutí kandidovat by vypadalo věrohodněji než předstírané vášně na pódiu a před kamerami. Abychom se však vyhnuli krutostem, některým popravencům udělil by prezident milost. Mohli by znovu vlézt do slosovacího bubnu. Vzdávat to nemusí. Některé osobnosti je snadnější vylosovat než zvolit. Dokud bude členy rady volit sněmovna, nevyhneme se nikdy potížím. Volba bude vždy už z povahy věci politická - zvolený kandidát je diskvalifikován už tou volbou! Copak má za pletky, že jej zvolili? Nezávislý být nemůže - takového by poslanci nezvolili! Myšlenka, že parlamentní volba je arogance politiků, mohla by se od televizní rady rozšířit i do dalších oblastí. Klade před občany filozofickou otázku, proč nám má poroučet ta hrstka v parlamentu, když si můžeme sami poručit lépe? Na tu otázku už daly dějiny několikrát ráznou odpověď. Proč by to neudělaly zas? Losování a poprava i tento problém řeší. Před katem a losem neuhneš - dá tě tam či nedá jen osud. Mohli bychom vyvinout novou popravčí a slosovatelnou demokracii. Svět by se zas mohl divit. Nový postup má i praktické přednosti: poprava je stejně efektní jako mítink na Václaváku. Také zaujme tisíce. Je teď dobrá příležitost nový postup odzkoušet. Rada České televize je dost bezvýznamný orgán, aby takové experimenty snesla. Když se to nepovede, nestane se až na pár poprav žádná škoda. A když se to vydaří, cesty ke slosovatelné demokracii se otvírají všem.

Začátek demokracie
25.5.2001    Mladá fronta DNES    str. 08    Názory
    Karel Steigerwald        
poznámka

Zatímco liga občanů dělá ty a ony kroky, aby se podle nich prosadila za a) nezávislost kandidátů a za b) snížil vliv politických stran na televizi. Politické strany spolu jednají a "dohodují se" (výraz prezidenta Beneše) o volbě členů rady. Třeba si naskicly i seznam lidí a dnes je zvolí. Socialisté, ODS, i ta panenská unie. Ministr Dostál řekl v televizi: Máme-li vůbec někoho zvolit, musíme se domluvit. Mezitím čtyřicet pět kandidátů se patrně bude vybírat znova, pro utišení protestů. Bude to zas provázeno spory, ale patnáct členů rady už mezitím bude stranami dohodnuto. Takto probíhá ta komedie. Její smysl je, vzkazuje prezident Beneš z hlubin minulosti: dohodněte se. Řečeno jinak: demokracie je dohoda. Neboli jiným slovníkem: kšeft. Je to důvod k tragédii či vzteku? Ne. Buřte se, protestujte, hlučte a získávejte příznivce - volit bude parlament. Před tím je jako vždy dohadování politických stran a počítání hlasů. Chcete-li, nazvěte si to po svém: kšeftování s mocí. Odpověď zní: ano. To je demokracie. Demokracie ovšem také je - bouřit se, protestovat, svolávat tábory lidu proti té volbě. Proč by ne. Jen jedno neříkejte: že je konec demokracie. Je to její začátek. A to ještě - kdo ví, jestli už.

Agrese na rybách
24.5.2001    Mladá fronta DNES    str. 08    Názory
    Karel Steigerwald        
poznámky

Dosti jasná situace: rybáře se synem ohrožují a napadají dva opilci s nožem. Rybář brání sebe i syna, střílí z legální zbraně, oba opilce poraní. Je obviněn z ublížení na zdraví. Pokud vyšetřování prokáže, že neporušil zákon, bude obvinění staženo a překvalifikováno na nutnou obranu. Nešlo by to obráceně? Policie začne u toho, co každý vidí: že šlo o nutnou obranu, dokud vyšetřování neprokáže, že je na místě vznést obvinění z ublížení na zdraví. Výsledek byl by stejný, jen agresor by neměl přednost před obráncem. Přečtěme si znovu popsanou situaci. Obránce, slušný člověk se synem, je první na řadě. Ublížil lumpům! Proč jim nadržujeme? Útočníci všech zemí měli by počítat s tím, že se oběť může bránit - i účinně - a ublížit. Nadržujme raději obětem agresí, ať mají při obraně víc sebevědomí. Doposud zpráva o rybáři vypadá, že on se něčeho dopustil a bude se to vyšetřovat! Agresoři s nožem hrají tam jakési vedlejší, málem nevinné housle - ublížilo se jim. O třináctiletém synovi říkají: To je syn toho obviněného. Právníci upřesní: Všechno je to nachlup podle zákona. Bigotní právní poměry jdou s nimi, po špičkách kolem útočníků. Divte se pak mravům u nás.

Paradox polepšeného vraha
23.5.2001    Mladá fronta DNES    str. 08    Názory
    Karel Steigerwald        
Vrchní soud snížil trest muži, který dal za honorář zavraždit nájemnici ve svém domě. Důvodem je, že by se muž přece jen mohl ještě polepšit. Ukázaly to expertizy odborníků. Muž si najal vrahy s jasnou hlavou, nejednal v žádném prudkém hnutí mysli, nýbrž měl plán. Jak si asi soud představuje takové polepšení? V rozhodnutí soudu je protimluv. Skutečně polepšený člověk zváží svůj čin a položí si upřímně otázku: Proč mám být ještě na světě? Dá se vůbec s tím žít - co jsem udělal? K otázce přiřadí odpověď polepšeného. Nezaujme pozici, že se ve vězení "polepší", a proto chce o tři roky kratší trest. Půjde a zabije se, protože to jeho duši uleví. Že vrah a spol. nejsou zabíjeni soudem, je gesto civilizace. Sama si tím něco řeší. Vrah se však může zeptat sám sebe hlouběji: Chci ještě dál žít, když jsem vraždil? Jen nepolepšený vrah chce. Tolik se toho podle něj zas nestalo. Ten polepšený musí ztratit o život zájem. Komu by se chtělo žít s vraždou na svědomí. Kolik ale vrahů tzv. chladnokrevných si sáhlo na život? Všichni se bijí o své mizerné životy, o každý rok v base. Úvaha soudce o polepšeném nájemci vraždy je z tohoto hlediska nepochopitelná. S polepšením nájemce vražd bychom neměli počítat právě pro ten paradox: nepolepšený si možná zas někdy najme vraha a polepšený se také nepolepší, nýbrž oběsí. Jiný důkaz polepšení není k dispozici.

Říkejte mu Rom
22.5.2001    Mladá fronta DNES    str. 08    Názory
    Karel Steigerwald        
Rabín Sidon vyjádřil pohoršení, že v zemi, v níž nacisté vyvraždili osmdesát tisíc občanů, je trpěn neonacismus. Předseda komunistů Grebeníček slíbil, že komunisté se již nikdy nebudou omlouvat za zločiny. V Chebu zbili jásající hokejoví příznivci černého chlapce za to, že volal "Češi, do toho!". Ministr Gross přijíždí do vlády s novým programem policie proti rasismu. Česká odpověď zní: nejsme žádní rasisti! Ta odpověď je důležitější než skutečnost. Slovo rasismus nahraďme jinými: nenávist k odlišnosti, netolerance, hrubost a omezenost, nadutá a samolibá nevzdělanost. Nadávek dost a dost. Zasloužíme si je? Grebeníček neví, že o omluvy nejde. Podstatné je, zda jeho komunistické hnutí dál šíří třídní nenávist, k níž má "vědecké" Marxovo zdůvodnění. To zdůvodnění ospravedlňovalo vraždy a krutosti. A je už komunismus bez Marxe? Co to však je? Pořád ten sociální rasismus? Třídní původ důvodem i ke smrti? V Chebu budou svědci. Všichni bílí. Podají bílé svědectví: rvačka mezi mládeží. Budeme rádi, že to tak je, nejsme rasisté. Nepřehledný politický spor v televizi zaplní náměstí - populární muži a ženy se bijí o sebe a svá skutečná či domnělá práva. Zbitý Cikán v Chebu se nedotkne nikoho - natož náměstí. Hokejisté se nedistancují, populární muži ve stávkové pohotovosti nežádají objektivní vyšetření. Co s Cikánem - stačí, když se mu korektně říká Rom. Jsme hodní a nejsme žádní rasisté. Neobtěžujte nás protivnými připomínkami. Zločiny komunismu nás nudí - a Cikáni si to dělají sami - nejsou čistí a kradou. Rabín Sidon má pravdu: ta tenká slupka hodného lidství se kdykoliv může zas prolomit.

I poplatky potřebují trochu spravedlnosti
22.5.2001    Mladá fronta DNES    str. 09    Názory
    Karel Steigerwald        
Konečně došlo na vodu! Představte si - za toto se platí, za tamto, za psy, v Dobřichovicích za most, jen za vodu z vlastní studny se neplatilo nic! Konečně však sněmovna schválila nový zákon, tzv. studniční. Každý majitel studny bude od určitého množství vyčerpané vody za ni platit. Množství, od kterého se bude platit, bude stoupat podle zadlužení vlády. Občané k vládě loajální budou při rozpočtovém schodku čerpat a čerpat... Každá studna dostane od vlády vodoměr a budku s hlídačem. Někteří studnaři by si mohli do studny strčit druhou trubku - bez měřidla. Proto hlídač. Je to tak spravedlivé, říkají poslanci. Bereš vodu ze země, není tvoje, plať. Není to ovšem důsledné. Zadarmo je i denní světlo, a přitom slunce... Je těch uživatelů? Není! A čtou si na slunci, ohřívají staré kosti, radují se, že slunce svítí. Ve slunečním světle píší zákony i hlasují. Snad jen slepci a poslanci by poplatek z bílého dne platit neměli. Tma je na tom stejně. Každý ji v noci využívá, kouká do ní, je v ní skryt - a neplatí. Nebo porod - tam je to dokonce naruby, platí stát člověkovi! A přitom každý, kdo se narodí, zabírá místo na světě. Je to místo jeho? Úplně stejně je to se zesnutím. Bývalý daňový poplatník je pochován - zas zabírá místo, používá zemi. Pomalu se mění ve volný dusík, jenž kolotá přírodou, a to také hraje poplatkovou roli. Parlament by měl zavést do poplatků větší spravedlnost. Když voda ano, proč tma nikoliv? Každý, kdo se narodí, měl by zaplatit, a kdo umře, také. Jen snad když umře poslanec, bylo by to zdarma. Zato když se poslanec narodí, mohl by zaplatit dvojnásob. Přemýšlivý člověk jistě přijde na to, že by měla být zpoplatněna i teplota vzduchu. V létě je horko, každý se potí dosyta, a neplatí. V zimě zas lidé využívají zimu. Zadarmo se klepou. A je mráz jejich? Sněmovnu čeká velká budoucnost: poplatek z denního světla, z noční tmy, poplatek z mrazů a veder. Platit by se mohlo i deštné, bouřné a za červánky. Připadá to někomu přiškrcené? A proč? Poplatek za vodu z vlastní studny už tu je.

Marně, hoši, víříte
21.5.2001    Mladá fronta DNES    str. 08    Názory
    Karel Steigerwald        
Blahovec je muž, který vytvořil internetovou doménu se jménem manželky prezidenta. Tu pak prodal firmě s pornografií. Nic divného na tom nevidí, žádný zákon nepřekročil. Blahovec se mýlí. Odstupme od domén pornografie a ostatních moderních hejblat a zeptejme se: Smí občan obchodovat tak, že jeho zisk je vytvořen hanobením jiného občana? Na takovou otázku by měl odpovědět soud, až se Blahovcovým obchodem bude zabývat. Není třeba utápět se v subtilních detailech typu "Blahovec měl písemný souhlas od jiné Dáši Havlové", když je nepochybné, že bez hanebného spojení pornografie se jménem známé osoby by se Blahovcův obchod neuskutečnil. Blahovec tedy do podnikání záměrně vložil hodnotu, která mu nepatří: čest a jméno jiné osoby. Soud by jej měl potrestat. Je však možné, že soudce případ takto neuvidí. S naivní slepotou (často se s ní u soudů setkáváme) bude tvrdit, že ta doména není téhle Dáši, nýbrž tamté, a že Blahovec si vše včas registroval. S kocourkovskou krkolomností se bude tvářit, že právě toto je svoboda, jak ji chceme mít. Blahovec nepodnikal jen s vlastními hodnotami a vlastním věhlasem. Přilípl se na cizí věhlas a ukradl cizí jméno, aby si vydělal. Jen hodně dobrý advokát může toto zatemnit. Stát je tu, aby chránil práva lidí - i nehmotná. Na internetu mezitím už nastalo chamtivé víření domén tvořených všelijakými kombinacemi ze jména Dagmar Havlové. Soudce by měl těm Postblahovcům říci: Marně, hoši, víříte. Každý podnikej se svou tváří i duší. Toto bezpečí by měl stát jednotlivcům poskytnout. První dámě, i všem ostatním.

Důstojnost antikomunistů
17.5.2001    Mladá fronta DNES    str. 08    Názory
    Karel Steigerwald        
Český stát chce odškodnit účastníky odboje. To je bezesporu dobře. Jen někdo vznese Rašínovu námitku: za službu vlasti se neplatí. Odpovědí však může být skutečnost, že osudy vlasti za posledních padesát let byly strašlivé. Krutě se mnohdy chovala - právě k účastníkům odboje. Náprava na poslední chvíli může být ještě důležitější než jen pomoc a uznání odbojářům, kteří se dožili. Může znamenat, že vlast se zase stává vlastí. Otázkou ovšem je, kdo je odbojář. Komunisté měli jednoduchou odpověď: účastník komunistického odboje a už nikdo jiný. Jen svým lidem dávali uznání a řády. Statečnost a boj za ušlechtilé hodnoty propachtovali si věrolomně jen pro sebe. Nyní si musí zvykat na myšlenku, že existoval i odboj proti nim. Také komunisté potlačovali svobodu a lidská práva. Také komunisté vydali zemi nepříteli. Za zcela samozřejmé se už považuje, že Němci platí obětem i státům odškodné. Zkusme si představit, jen z výchovných důvodů, že podobně by měli platit Rusové. Za jejich okupaci, za občany k nim odvlečené, za vraždy a násilnosti, které jejich lidé u nás organizovali a jejich zdejší pochopové vykonávali. Zní to podivně. Rusové, kteří neplatí ani státní dluh - a odškodné? Za násilný export komunismu? A jejich místní pochopové? Ti nikdy neřeknou - zločiny komunismu. Dodnes říkají třídně rozdělený svět, období kultu osobnosti, zostřený třídní boj. Džunglí těchto propagandistických floskulí se prodíráme k pochopení: být antikomunistou je stejně čestné a důstojné jako být antifašistou. Vynechat antikomunistické odbojáře, držet je stranou, kde celá desetiletí jsou, znamená jediné: prodlužovat lži. A stát, který tuto důstojnost odbojářům antikomunistům nepřizná, je stát na lhaní založený.

Vláda upřesňuje svobodu
16.5.2001    Mladá fronta DNES    str. 10    Názory
    Karel Steigerwald        
poznámky 

Vláda bude "upřesňovat a zpřísňovat" podmínky konání demonstrací. Kdo by tomu chtěl přijít na kloub, může přemýšlet: co asi zlepší povinnost ohlašovat demonstrace pět dní předem místo dosavadních tří? Se svobodou je potíž. Na straně jedné si nikdo nenechá nic poroučet, na straně druhé jsme pro pořádek a řízný zákon. Když se k tomu přidá socialistická vláda, která regulace miluje, můžeme se dočkat i znovuzrození výjezdních doložek, protože, přiznejme, cestování také plodí nepořádek. Je obtížné představit si, že občané se smějí shromažďovat, kde a kdy chtějí, aniž vládě po tom co je. Jediný úkol policie u toho: neutrálně chránit majetek a zdraví občanů. Snadnější je upřesňovat a zpřísnit, přidat povinnost či nachystat nový tiskopis. Neschopnost zatknout a usvědčit toho, kdo ničí, nahrazuje se schopností přitvrdit v předpisu o demonstracích. Nejrozumnější předpis: zákaz demonstrací. To vláda neudělá. Jen upřesní svobodu. Bude obtěžovat novými paragrafy. Tři dny, pět dní. Podejte si žádost, támhle kolek. Alespoň uvidíme, že se vládne.

Pomíjivé víření
15.5.2001    Mladá fronta DNES    str. 09    Názory
    Karel Steigerwald        
Jsme potřetí první. Po zvýšení stavební výroby o 16 % je to další úspěch vlády. Grégrův velký třesk v oblasti brankoviště se vyplatil. Předseda vlády je spokojen. Nadšeně vykřikuje: "S tímto výsledkem jsme šli do voleb, slíbili jsme jej voličům a své sliby plníme! Becherovka, cigáro, gól, to je naše politika!" Předseda strany je opatrnější: "Trpělivá práce v obraně v kombinaci s dobrou sociální péčí v útoku nás nesmí zaslepit. Nebyl to poslední gól, co v neděli padl!" Záhadně se usmívá Buzková: "Sociální demokracie nadále útočí! V národním mužstvu mám tichou většinu." Předáci strany lidové si myslí, že to ČSSD trošku přehání. Hokej už tu prý byl před socialisty a bude tu i po nich. Zásluhy za gól se Švédy socanům neupírají, ale nechtějí na druhé straně přehlédnout roli, kterou hrál Kasal u třetího gólu s Finy. Podle Svobody tu hokej bude i po Kalouskovi. Unie svobody klade otázku: Kde mohl náš hokej být, nebýt ODS? Jan Ruml odpovídá: "Mohli jsme být první už počtvrté! Opoziční smlouva je velké závaží na nohou druhého útoku. Navíc je proti pravidlům hokeje. Zpomaluje hru. Na puk není vidět! ODA staví vlastní All Star: Hnilička, Numelin (Finsko), Žantovský (ODA), Johansson (Švédsko), Kroupa (ODA). Konkurenční All Star II je přehlednější: Václav Klaus (ODS). Sport je vždy důsledkem dobré politiky. V tom jsou všechny strany zajedno. Prezident si ovšem myslí, že i ve sportu jsme mohli být mnohem dále, kdyby stran nebylo. Nezávislé osobnosti na ledě - zlato by pršelo, vzkazují z Hradu. Podle mluvčího Špačka prezident také soudí, že svou roli hraje i bruslení. Nemá se podceňovat. Ráda je naše veřejnost. Po oživení stavebnictví, příchodu velkých investorů a vzrůstu HDP je to další dobrá zpráva. Vyspělý svět boháčů už zas hledí na českou zemi s otevřenými ústy. Co jsme to zas dokázali! Jak asi dopadnou příští volby? Nadšení je všeobecné. Marně skeptický politolog Pehe připomíná, že gladiátoři také nebyli římského původu. Jen básník Magor trvá na svém: Hokej je pomíjivé víření debilů! Proto si politici myslí, že jej zplodili.

Ombudsman straší
14.5.2001    Mladá fronta DNES    str. 10    Názory
    Karel Steigerwald        
poznámka 

Je tu problém: Soudit, či nesoudit stařičké komunistické zločince? Přirozený lidský soucit se starci se střetává s přirozenou touhou spravedlivě otaxovat dávné zločiny. Český ombudsman jde na tyto dost delikátní problémy s kanonem padesátých let. Vzpomíná na sugestivní výjev: těžce raněného přinesou k soudu estébáci v nosítkách a i do oprátky na popravišti mu hlavu musí vstrčit oni. (Případ Babice) Ombudsman Motejl by se do takových dob nechtěl vracet. Kdo by chtěl. Motejlovy obavy jsou však poněkud nepochopitelné - žádný takový "návrat" nehrozí. Proč by soud s Grebeníčkem měl společnost do takových dob vrhat? Pojmenuje zločiny, prokáže je nebo neprokáže. Grebeníčka osvobodí nebo odsoudí. Stařec žádný trest nenastoupí. Havel mu asi dá milost. Bude to na místě. Komunistický středověk se nevrátí, řízení bude fér, osvětlí jasněji minulost. Kdo stojí o spravedlnost, řekne si, byla vykonána, kdo stojí o lidskost, bude ji mít. S estébáky, kteří věší těžce poraněného člověka, nemá to nic společného. Ombudsman neměl by nás strašit. Pokud nemá na mysli problém soudit - nesoudit zahrát tím strašením do autu.Ostatně ti věšící estébáci - už byli souzeni?

Malloth a Grebeníček
12.5.2001    Mladá fronta DNES    str. 08    Názory
    Karel Steigerwald        
Stařičkému a nemocnému Mallothovi už běží proces. Grebeníčkovi už ne. Je stár a nemocen. Tak to rozhodl soud. V úterý byl Den Evropy. Nejvíc se o něj zajímali občané, pro něž Česká republika je dodnes zemí bezpráví: komunisté nebyli potrestáni, taková země nemá v Evropě co pohledávat! Pro pořádek - nejsme jedinou zemí, kde zločiny minulosti nebyly potrestány. Platí spíše věta opačná: není evropské země, kde by opravdu potrestány byly. Co úsilí vyvinuli třebas občané Mallothovy země, aby nacismus byl zapomenut, zastřen, zamlčen, promlčen. Co právních kliček, úskoků, manévrů, co soudních fint s jediným cílem: nechť to hnutí vyvázne! V této tradici postupuje i český soud. Splete dohromady dvě různé věci: spravedlnost a cit. Splete to obratně. Proti větě "Zločin zaslouží svůj soud" postaví větu "Kdo je tak krutý, aby věznil bezmocného starce". Ta záměna je dobrou zbraní - však ji používali po válce i Němci. Bezpečně obestaví pachatele. Konfrontuj dnešní stařeckou bezmoc esesáků s jejich tehdejší krutostí. Byl jsi tam tehdy, na tom Mírově, v tom Terezíně, v Uherském Hradišti? Nebyl. Zato dnes jejich bezmocnou tvář vidíš. Co tedy kdo bude mít ze souzení starců? Spravedlnost. Či její kus. Stejná lidskost, která Mallotha a Grebeníčka uchrání před výkonem trestu, měla by Grebeníčka soudit. Chcete mu odpustit? Ale k tomu musíte mít - alespoň rozsudek. Nebo se řekne ještě po staletích: Nacismus? Ale jděte, to nebyl tak zlý čas. Vždyť Grebeníčka z Hradiště potom za nic ani nesoudili. Pardon, totiž komunismus.

Štrougal se jim vysměje
10.5.2001    Mladá fronta DNES    str. 08    Názory
    Karel Steigerwald        
poznámka 

Ministr spravedlnosti podal stížnost pro porušení zákona. Nesouhlasí se zastavením stíhání L. Štrougala, který se podílel na vyzbrojování Lidových milic. Zákonné normy začleňovaly Lidové milice mezi ozbrojené sbory, ale neexistovala zákonná úprava, že milice jsou. Štrougal je tak nedovoleně ozbrojoval. Tato právní lahůdka připomíná poměry v Kocourkově - třebas, že tam nosili tmu v pytlích. My říkáme - právní kontinuita. Kdyby si komunisté napsali zákon, že milice jsou, pak by byly právem? Můžeme uvažovat dál: Kdyby komunisté napsali zákon, že bývalé poslankyně mají být všechny popravené, byla by poprava Milady Horákové po právu? K čemu je zkoumat, zda komunisté "jeli" podle zákonů, jichž napsat a odhlasovat si mohli, kolik chtěli? Takové zkoumání přece předchází známé "norimberské" otázky: Konám-li podle zločinného zákona, jsem bez viny? A co když zločinný zákon sám stanovím? Co když jsem zločinné vlády předseda? Na takové otázky my však neodpovídáme, máme je v černém pytli. Nic jiného nás pak nemůže potkat než soudní žaloby jak v Kocourkově. Štrougal se jim vysměje, má rozum. A norimberský tribunál by k tomu řekl: My nemáme co soudit. Němci na každý zločin mají řádný předpis.

Pán má různý svůj lid
9.5.2001    Mladá fronta DNES    str. 11    Názory
    Karel Steigerwald        
Možná je to nejdůležitější zpráva století: papež v mešitě. Jeho bůh se mění. Přísnost a nemilosrdnost k nevěřícím či kacířům nahrazuje tvář besedníka. Bude s vámi hovořit, nevěřící! Jiná víra nemá už být důvodem k nenávisti. Před šestnácti lety navštívil z toho důvodu synagogu. Nyní tedy mešitu. Otázkou je, kam až by šel. Jsou i náboženství malá, odlehlá, podivnější, jsou sekty, jakou i církev katolická bývala. Islám je veliké a mocné náboženství, to si úcty a tolerance vyžaduje už vahou sebe sama. Jak si však vážit a jak tolerovat ty drobné podivné víry, jichž je plný svět? Kde by papež zastavil své kroky? Šla by jeho láska až do jeskyň, do svatyň v Polynésii, k čarodějům, k vyznavačům kouzel? S islámem mají katolíci koneckonců společného boha, s čaroději z ostrovů nic. Papežův krok je přesto fantastický. Co říká? Věřícím, že Pán se vyskytuje ve více podobách - a má různý svůj lid. Nevěřícím sděluje, že důležitá je láska, solidarita a spolupráce - to že je, chcete-li, také druh boha. Možná že pojmy nevěřící pes, pohan, nekřtěňátko, kristobijce zmizí z lidského slovníku. Může však křesťan brát vážně jiné víry? Chce snad přepsat bibli? Nebo stačí ji lépe číst? Bude to ještě napínavé. Podstata víry je vymezit se proti bezvěrcům. Vzdej se zvláštnosti - že ty věříš a bezvěrci ne, co zůstane z tvé víry? Jak může být pravá, když trpíš i víry pohanů? Bude to ještě podivuhodný duchovní a citový výkon, než se víry skutečně smíří. Papež udělal několik hlavních kroků. Otázkou je, kolik bude mít následovníků. Jednoho, či miliony? Je opatrný. Pro koho je mešita příliš, tomu se může říci: Však nebyl v mešitě, byl na hrobě Jana Křtitele. Opatrný byl i velký muftí Ahmad Kiftar. Křesťané budiž, ať se usmiřují, když myslí, ale židy by koneckonců rád vyhubil. Ke smíření to nepřispívá, ale milionům už to zní divně. Přednedávnem to ještě znělo normálně: je mohamedán, chce tedy žida a křesťana podříznout a ti zas pochopitelně chtějí podříznout jej. A také sebe navzájem. Kosmonaut Armstrong řekl na Měsíci o svém kroku: Malý pro člověka, velký pro lidstvo. Po třiceti letech víme, že se mýlil. Krok po Měsíci byl kupodivu bezvýznamný. Význam mají kroky, které dělají lidé k lidem.

Od švejků pryč
7.5.2001    Mladá fronta DNES    str. 08    Názory
    Karel Steigerwald        
Miloš Zeman chce, z čista jasna, armádu profesionalizovat. Na naši armádu nemá nikdo vzpomínky dobré. Nikdo si také armády příliš neváží. Tenkrát i dnes. Každý jen vzpomíná, jak se "flákal", jak "švindloval", jak "švejkoval". Hrdost a vyšší poslání, vlastenectví, čestná služba - zapomeň tato slova, kdo v armádu vcházíš. Zkušenost mužů této země je v rozporu se všemi vzletnými slovy o "nejčestnější službě vlasti". Masy záklaďáků se v této službě učí "zabít čas" a "ošvindlovat", co jde. Málokdo jim to může vyčítat, všichni už desítky let víme, že armáda, to je pro většinu vojáků jen takové formální šaškování. Možná je profesionalizace poslední nadějí této nešťastné instituce, která na nepřítele nikdy nevystřelila. Všelidové vojsko, branná "povinnost" - to jsou ideály z dob revolučních armád a z dob, kdy válečné zabíjení bylo manuální, tak říkajíc rukodělné, a kdy víc vojáků znamenalo víc zabitých nepřátel. Moderní armáda je technologicky složitá, voják je drahý, leč produktivní odborník, a víc než množství "kanonenfutru" se cení jeho kvalifikace. Stejně jako nás léčí ti, kteří k tomu mají odbornou způsobilost, nikoliv každá bába, která si "něco" nacvičila, i naše bezpečí a svobodu země mají bránit ti, kteří "to odborně umějí", a ne ten, koho do armády do počtu naženou. Je to produktivnější a levnější. Je to však proti všem dosavadním zvykům - mít lidové vojsko všech. Prosadit profesionální armádu proti námitkám bude obtížné. Od "filozofických" argumentů "Co je to za vlast, když ji nechtějí bránit všichni muži", až po ty ekonomické "Kde bychom na to vzali". Politické strany všeho druhu budou muset zkousnout mnohé - než společně najdou toto rozumné a dobré východisko. Miloš Zeman tímto dobrým směrem náhle vykročil. Je dobré, že to učinil, ale není dobré, že ten krok hodně připomíná jeho "náhlé bonmoty". Přesto ten krok podporujme. Od vojska švejků vede k vojsku odborníků. Pokud ovšem to vše nemyslí Zeman jako ten Švejk - že mnoho se může mluviti o čemkoliv a že nic to neplatí. Ta náhlost by o tom svědčila.

Ta díra vypadá, jako by čert vzal Fausta směrem dolů
5.5.2001    Mladá fronta DNES    str. 09    Názory
    Karel Steigerwald        
podhled 

Křivý rotor byl jen čajíček. Temelín se včera propadl do země celý. Na místě je už jen díra. Vypadá to tam, jako by čert vzal Fausta směrem dolů. Ekologičtí aktivisté do té díry koukají mrzutě. "Příčinou je poslední chvění. Zařízení vibruje, protože je rotor excentrický," řekl Fleischhans, viceprezident České nukleární společnosti a konzultant generálního dodavatele. "Elektrárna se vrtěla a vrtěla, až žbluňk," dodal později. Rašelina prý je prevít. Mluvčí elektrárny Václav Brom konstatoval: "Pro nás je to pochopitelně mrzuté, ale takové věci se na takhle velkém díle stávají." Vedení elektrárny i dodavatelské firmy doufají, že propadnutí neoddálí definitivní spuštění prvního bloku, který měl být spuštěn právě včera. "Spuštění očekáváme v srpnu," prohlásil. "V té době se možná elektrárna zas vynoří." "Našli jsme řešení," potvrzuje i finanční ředitel ČEZ Vobořil. Výstavba elektrárny bude pokračovat dole v díře, takže se posunuté termíny nezpozdí. "S propadnutím elektrárny do země se počítalo již v roce 1998," tvrdí mluvčí Kuchta. Elektrárna se propadla částečně ještě podle starého sovětského projektu, ale částečně už také podle plánu firmy Westinghouse. Temelín tedy není první jaderná elektrárna, která se propadla. Že se tak složité dílo občas zavrtá do země, je i ve vyspělých zemích běžné. Jadernou část elektrárny to ovšem nijak neohrožuje. Svobodní lidé v západní Evropě se tomu nediví. Zmizení Temelína vyvolalo velké znechucení v Rakousku. Nikdo neví, jak postupovat v boji proti elektrárně dál. Rakouskem letí okřídlené: Když nebude Temelína, musíme si ho vymyslet. Někteří Rakušané dodávají, že tři sta let trpěli. Řada hejtmanů by ráda celé monstrum z díry opět vytáhla a pustila se do dalšího boje. Hornorakouský zelený Rudi Anschober však tvrdí, že se elektrárna propadla, protože je přítelkyní odpůrců jaderné energie. Lehce se může stát, že jaderná elektrárna se postaví do čela boje proti jaderným elektrárnám. Ale veřejnost se zajímá, co se bude odehrávat v podzemí a také jestli to nevybuchne. "Vybuchnout to nemůže, protože to nefunguje," tvrdí Fleischhans, konzultant Škoda Praha. K srpnovému vynoření chystá Hnutí Duha velkou jáma-party s masovou street písní Zalez zpátky. Podle mínění mluvčího Kuchty se však nic vynořit nemusí. Ivan Langer z ODS upozorňuje, že jsme s ponořenou elektrárnou v bývalém sovětském bloku už zas první. Podle Miloše Zemana je to důsledek Grégrovy akce velký třesk. Zeman také tvrdí, že je elektrárny škoda: "Byla hezčí než Petra Buzková," říká. Mlynář připomíná: Elektrárně podrazila nohy opoziční smlouva. Ponořené elektrárny jdou zkrátka do módy. Pohled na díru u Temelína vyvolává filozofické úvahy. Člověk myslí, myslí, vymyslí elektrárnu, přijde však čert a je po všem. A náš Tomáš Halík Masaryk píše: Temelín je otázka humanitní. To je - jako každá díra.

Lampasák v čele
5.5.2001    Mladá fronta DNES    str. 08    Názory
    Karel Steigerwald        
Ministrem udělali podplukovníka. Příčinou je jakási triviální naděje: "Lampasák je to říznej, ostrej, udělá v armádě pořádek!" Důstojník v čele armády je vždy dobrý signál, že vojsko má velkou moc, že je jaksi mimo politiku, protože představuje "vyšší národní zájem". Je to dobrý signál, že armáda přerůstá občanům přes hlavu. Že páni generálové jsou jaksi vedle politiky, ne-li už nad ní. V dobrém zvyku, že ministr obrany je postava civilní, kterou do úřadu vynesl obvyklý politický postup, je skryta hlubší moudrost: armáda není víc, než jsme my. Podléhá stejné politické správě a kontrole jako všechno. Odpovědnost za ni má vláda, nikoliv jeden řízný důstojník. Pokud Zeman poslal Tvrdíka na ministerstvo jako představitele toho, že vláda už má koncepci a postup, je vše v nejlepším pořádku. Pokud však Zeman čeká, že Tvrdík sám zjedná v armádě "pořádek po důstojnicku", běda armádě. Nejsme v Bolívii, abychom pořádek čekali od řízného lampasáka. Představme si takovou vládu: řízný železničář za železničáře, řízný jezeďák za jezeďáky, řízné odbory, řízná žena za ženy!

Kus vlnění, kus pravdy
4.5.2001    Mladá fronta DNES    str. 10    Názory
    Karel Steigerwald        
Vzpomínka z mládí: v satirickém Dikobrazu stojí na židličce malý tlustý pán s americkým kloboukem (hvězdy a pruhy) a mluví do mikrofonu. Titulek: Lež má krátké nohy. Aby si čtenáři vtip nevysvětlili jinak, bylo tam ještě napsáno: Radio Svobodná Evropa. A pak ta dlouhá večerní ladění. Bez ohledu na Pravdu z Dikobrazu seděla velká část národa u čtyřlampovky a ladila. Hlas Svobodné Evropy se mísil s vlněním a brumláním rušiček. Každý se dozvěděl kus pravdy, kus vlnění, kus pravdy. Poslouchat Svobodku - náš odboj. Dějiny šly škytavě vpřed clonou rušení. Pro zemi, která tolik žije slovem, měla Svobodná Evropa význam dvojnásobný. Kdo ji poslouchal, věřil, že už slovo osvobozuje. Kdo ji rušil, věřil, že slovo je nebezpečné jako jed. Pravdu měli oba. Čtyřicet let byla Svobodná Evropa pro komunisty trýznivé téma. Čelili jí, bojovali proti ní, usvědčovali ji a demaskovali. Na stupnici pekelností vyhradili Svobodné Evropě čelné místo. Čety rudých básníků a satiriků proti ní bojovaly! A přesto její vážnost nesnížily. Naopak, největší význam a moc dává slovům právě ten, kdo je zakazuje. Odstranění rušiček přežil komunismus o jeden jediný rok. Musel to být mučivý rok. Tolik satanských řečí v éteru - a bez rušení! Největší potupy se však komunisté už nedožili. Elektronický věk by jejich problém posunul dál: Svobodná Evropa přichází faxem, je na internetu, putuje do domů mailem! Jak toto rušit, páni komunisté? Antiinternetem, protifaxem? Na mailu se dočteš: nepovoleno? Mobil se vzepře, nepředá protistátní SMS? Na myšlence čistit svět od "nepřípustného" byl komunismus postaven. Svobodná Evropa na opaku. Proto před padesáti lety začala vysílat. Citujme volně podle klasika: běda zemi, která ji potřebovala, a také běda zemi, která ji neměla.

Justice na cestě
3.5.2001    Mladá fronta DNES    str. 08    Názory
    Karel Steigerwald        
Evropská unie kriticky hodnotí českou justici, říká prezident České soudcovské unie Viklický. A vysvětluje: nepatřičný vliv politiky na soudnictví. Takový posudek asi neudiví. Podezřelých procesů, či naopak neprocesů známe dost. Myšlenka "kdo ten případ strčil do šuplíku", či opačné "prohnali jej po soudech" se vtírá často. Od dob, kdy mezi politikou a soudem nebyl vůbec žádný rozdíl, uplynulo deset let. Na cestě k nezávislosti ušla od těch dob česká justice velký kus cesty, nebo malý? Téhož dne, kdy si stěžuje Viklický a EU, probíhal soud s Kučerovou. Kučerová je obviněna, že před rokem napadla policistu při anarchistické demonstraci, zatahala jej za protiúderovou vestu a vesta nevesta jej uhodila do zad. Bez ohledu na komické aspekty byl případ dost vážný. Kučerová upozorňovala na své aktivity kol demonstrací, které policii obtěžovaly, a tvrdila, že celá žaloba je jen policejní msta. Měla svědky, že neudeřila a nezatahala, policie měla svědky, že ano. Celý včerejší den bylo možno sledovat, jak daleko je soud od policie, či jak je jí blízko. Podezřelá na celé žalobě byla celková nicotnost činu. Žalovat ženu, že tahá za protiúderovou vestu a buší do zad policistu, skutečně připomíná spíše mstivost uraženého blahorodí, než delikt, který lze brát vážně. Připomeňme, že i policista s protiúderovou vestou má být k dámě, byť ta do něj buší, spíše dvorný. Žaloba jako by připomínala staré časy - esenbák je jakási Jeho Svatost a ty půjdeš do díry! (Esenbák: komunistický policista.) Soud žalobu zamítl. Uznal malichernost činu, ať už se stal či ne. Soudit není co, řekl. Tak blízko byl soud k nezávislosti. Kritika z unie přehání. Hůř dopadl státní zástupce. "Tahá za protiúderovou vestu" - nepřišlo mu komické. S vážností náfuky chtěl za to trest! Kritika z unie je pravdivá. Dva státní úřady, policie a zastupitelství, se spojily, aby prohnaly protivnou novinářku. Poznamenejme si, že hon nedopadl dobře. A to je ta cesta, kterou už jsme ušli.

Medaile pro lidského stalinistu
30.4.2001    Mladá fronta DNES    str. 08    Názory
    Karel Steigerwald        
Zpráva, která se hodí k Prvnímu máji: komunisté navrhli na medaili Za hrdinství Jana Švermu a sněmovní podvýbor pro vyznamenání to schválil. Medaili uděluje Václav Havel. Šverma byl komunistický předák, agent Kominterny. Zahynul ve Slovenském národním povstání v r. 1944 v Tatrách. Právě za to má medaili dostat. Za jeho smrt byl před časem (1952) oběšen jiný komunistický předák, jeho druh Slánský. Toho komunisté obvinili, že umrzajícímu Švermovi vzal hodinky a boty. Šverma přijel na Slovensko z Moskvy během povstání jako Stalinův komisař převzít jménem komunismu slovenský odboj a vytěsnit z něj tzv. buržoazní složky. Po porážce povstání v horách na útěku skutečně zmrzl. Dnešní komunisté jej vykládají jako "zářnou postavu" hnutí - jako představitele pravého a lidského komunismu, jako rudého intelektuála a předchůdce socialismu s lidskou tváří. K takovým interpretacím není žádný důvod - Šverma byl kovaný stalinista, agent Kominterny, nemilosrdný druh Gottwaldův. Nezahynout v horách, mohl jej i nahradit. V padesátých letech byl by asi buď oběšen, nebo by sám věšel. V Praze po něm zůstal most, socha a světlá památka. Lepšího hrdinu komunisté mezi svými vůdci nemají. Jak se to dnes hodí k Prvnímu máji? Stejně jako ten Svátek práce - není jasné, co s tím. Slavit dnes První máj vyvolává rozpaky: byl to nástroj celonárodního hanobení lidí, ponižování a vydírání. Říkalo se té vlajkoslávě s kutálkami existenční pochod a všelijací poddozorci hlásili, kdo tam šel, kdo ne. Kdo má chuť toto ještě slavit? Lze se nějak přeplachtit o sto let zpět do nevinných časů Nerudova fejetonu? První máj dnes je už jen kolbištěm rvaček mezi anarchisty a skinheady. Šverma na tom není lépe. Co s ním? Jak číst jeho medaili Za hrdinství? Že hrdinsky hnal zemi do jícnu Stalinova teroru? Nebo si říci: Padl v boji za svobodu? Ale - byla to svoboda, zač on bojoval? A bojoval, nebo funkcionařil? Sněmovní podvýbor si už vybral: Šverma byl hrdina. Takový výběr musí vyvolat znechucení mnoha občanů, kteří si to všechno ještě pamatují. Má stát oceňovat rudého ideologa, jehož snem bylo přiřadit naši zem k Stalinově říši? Ale těm, kteří si nepamatují nic, je to všechno jedno. Šverma, most i socha s medailí. Všechno už to letí do zapomnění. Jen komunistům se z mlh vynořuje hrdina - padl za vlast. Drobná záměna: padl za Stalina a za komunismus. Byl by to bezesporu hořký děj: prezident Havel špendlí medaili na hruď padlého stalinisty. Nelze vyloučit, že se jej dočkáme. Na takovéto tragisměšné jevy je naše krajina zvlášť pochystána.

Krása se stěhuje dolů
28.4.2001    Mladá fronta DNES    str. 09    Názory
    Karel Steigerwald        
poznámky 

Královna krásy Brazílie byla snad čtrnáctkrát přešita plastickými chirurgy. Francouzská královna krásy je na tom ještě zajímavěji - je to muž. Zdá se, že se hroutí celá ideologie těchto ženských soutěží. Fajnšmekři ocení, že i mezi ženami nakonec nejkrásnější je - muž. Některé z vítězek už dokonce nejsou ani lidé, nýbrž umělé výtvory. Lepší a hezčí než lidé, vyhrávají všechno. Šije se, šije, ňadra pryč, zadek pryč, oči pryč, všechno nové, žena se postupně odkrajuje jako salám, k tomu se přišívají nové díly, až je celá pryč a místo ní - umělá, avšak krása! A dovnitř, do bytosti - mikročipy lepší člověka! Soutěž "Jak jsi krásná?" nahrazuje soutěž "U koho šiješ?" či "Kdo tě stroji sestavil?" Na celém světě být nejlépe ušitou - hezký výsledek. Krása sama se zas může odstěhovat z pódií dolů mezi lidi, kde i to nejošklivější lidské stvoření je v očích milovaného druha kosmicky krásné. Což by žádná světová soutěž nepochopila.

Povol dobré, špatné zakaž
27.4.2001    Mladá fronta DNES    str. 08    Názory
    Karel Steigerwald        
Dr. Zbořil z Univerzity Karlovy si zval na své semináře extremisty všeho druhu. Když se u něho objevil neonacista Vávra, děkan seminář zrušil. Nerad by poskytoval akademickou půdu extremistům, kteří by zneužili akademické svobody, a jejich názor by tak byl legitimizován. Je to pididrama, které může posloužit jako trenažér - k nácviku svobody i nesvobody. Základní rozpor - skinheadi na ulici, v hospodě, před lidmi i kamerami mohou cokoliv. Dosyta "zneužívají svobody" za účasti rozpačité policie, která říká "nebyl porušen zákon", ačkoliv ti extremisté zastřeně i nezastřeně vyhrožují spoluobčanům smrtí či deportacemi. Ulice "akademickou svobodu" pro násilníky zleva i zprava má. Nemá ji však akademická půda. Zkoumat extremismus, studovat ty podivné postavy a temné hlubiny hnutí - chápe dokonce i děkan filozofické fakulty jako legitimizaci a zneužití svobody. "Zneužití svobody" - kolikrát už jsme to slyšeli jako výmluvu těch, kteří svobodu potlačují. Meze rasismu nestaví nikdo - meze svobodnému bádání ano. Četba Hitlerovy knihy se vydává za "šíření nacismu", zatímco šíření nacismu se považuje za svobodu, při níž "nebyl porušen zákon" a policie "nic neviděla". Je kormutlivé, že právě děkan fakulty, která má šíření svobody v popisu práce, se postaví do čela nešíření svobody. Co je to za "filozofii" dávat bádání meze, zakazovat je? A co je, pane děkane, svoboda? Určovat, co dobrého mají doktoři na univerzitě zkoumat, a co špatného nikoliv, nebo věřit, že volnost bádání je nejsilnější podporou dobra? Dávat tomu zakázanému tajemnou vůni, nebo věřit, že konfrontace se svobodou zlo diskvalifikuje? Mít svůj argument proti argumentu zla, nebo zákazem odstranit argumenty všech? Co dělám četbou Mein Kampfu? Šířím nacismus, nebo poznávám studnu jeho hrůz? O svobodě víme stále málo. Svoboda není: dobré povolit, špatné zakázat. Filozofická fakulta by mohla tuto laickou myšlenku odborně rozpracovat. Nebo ji zarazit.

Čím jsme zaskočeni
26.4.2001    Mladá fronta DNES    str. 08    Názory
    Karel Steigerwald        
Bavorská obec je zaskočena nacistickou minulostí váženého spoluobčana Tuttera. Byl to ctihodný, oblíbený, starostlivý kavalír. Jako takový i zemřel. Až po letech došlo k tomu "zaskočení". Z důstojného občana se vyklubal nacistický vrah. Kdyby byla nějaká soudná stolice boží, přinesl by tam Tutter dva osudy - dobrý a zlý. Mohl by předložit i třetí: byl také agentem československé komunistické rozvědky. Boží soud, je-li, mohl by se z toho i pomátnout. Ale pro Němce to není nic nečekaného: šestapadesát let to prožívali. Kolikrát už řekli okřídlené: Známe ho jako slušného a hodného pána. Dnes už asi tak zaskočeni nejsou - po padesáti letech se nacismus jeví jako zločinný systém přece jen drtivé většině Němců. Ale čím jsme zaskočeni my? Taková otázka se musí nad zprávami z bavorského městečka nutně objevit. Kde jsou ti naši Tutteři a jak nás zaskakují? A co jim my říkáme? Také že jsou to slušní lidé? Že je známe, jak se starají o obec, jak pečují o krásu vlasti a doškolování dospělých? Že dnes jsou to kavalíři a že nás udivuje, jak hrozní a nelítostní byli tenkrát? Nic takového není třeba. Naši Tutteři nikoho neudivují ani nezaskakují. Dostali vysoké odstupné. Přeplachtili do nových dob bez výčitek a bez následků. A s pýchou, my byli někdo! Křivě se na ně podívejme - zažalují nás, že je hanobíme. A my ten soud prohrajeme. Být estébákem, mučitelem, násilníkem komunistického režimu není ani dnes nic zlého. Soudruzi tenkrát postupovali podle zákonů a předpisů. Na tom se vždy zlomí všechny žaloby a všechny pokusy osamělců domoci se soudních rozsudků. Co norimberský soud odmítl s poukazem na nezákonnost a zločinnost nacistického režimu, tomu náš stát říká: právní kontinuita. Nacistický režim srostl s Německem do posledního bloku, do posledního bytu a dvorku. Jako komunismus - všichni nějak předcvičovali. Po padesáti letech se přesto Němci od svého nacismu oddělili a jsou jím "udiveni". Možná že i my se jednou oddělíme a za sto let se také už budeme našim Tutterům či Grebeníčkům a jejich komunismu divit. Zatím je to jako kdysi u Němců: skoro třetina z nás tvrdí, že za Husáka "bylo líp". A Husákův "Tutter" nevadí nikomu.

Bouchám dveřmi, jdu pryč
25.4.2001    Mladá fronta DNES    str. 10    Názory
    Karel Steigerwald        
Je to už takový zvyk: když český politik objeví problém, začne kádrovat. Ale co ještě dnes znamená kádrovat? Místo problému popisovat jeho účastníky. Dát seznam jejich špatných vlastností a tajných špatných záměrů. Rozumí se samo sebou, že sebe kádrovák nepočítá. Naopak učiní závěr: jste špatní, nemorální, já bouchám dveřmi, jdu od vás pryč a začínám znova s novými lidmi, nově a správně od začátku. Tak vznikla Unie svobody. Tak vzniká v Čechách všechno. Politik ještě ani neumí jíst lžící a už se volá: chceme nové tváře a novou politiku. Ale kdo to volá? No přece právě Staré tváře. A nejen volají, Staré tváře ty Nové tváře klidně i představují. A vezmou starou politiku a dělají ji jako odpověď na volání po nové politice. A nikdo se tomu ani nesměje. Každý ví, že to tak chodí. Čtyřkoalice předvádí zhruba stejnou míru pletich, čachrů, triků a hanebností jako ostatní politické strany. (Co byli lidovci před Čtyřkoalicí, to jsou i v ní.) Možná bychom se už konečně mohli poučit: politické strany se nedělí na čestné a nečestné, ani na spravedlivé a nespravedlivé, ani na poctivé a nepoctivé, ani na lháře a pravdomluvce. Darebáci a nedarebáci jsou v politických stranách i ve společnosti rozděleni stejně tak rovnoměrně jako snílci, fantastové či třeba praktici moci. Politický zápas často strká před oči politiků svůdné, ale šalebné čočky: mí protivníci jsou gauneři a lidé se to musí dozvědět! Skutečnost bývá prostší a politici by ji měli unést: protivníci jsou protivní jen tím, že si myslí něco jiného než my. Lidé jsou to stejně slušní či neslušní - jako my. Račme prosím unést, že i ti komunisté jsou strašliví pro své odpudivé a nelidské ideály, pro svou víru, nikoliv pro osobní vlastnosti. Jako občané - nekradou, nevraždí, milují vnoučata. Nebo naopak někteří kradou, vraždí, nenávidí vnoučata, ale s komunismem to nemá nic společného. Jsou zkrátka, až na tu ničemnou ideu, jako ostatní. Strany se liší svými politickými obsahy. To je opravdický rozdíl. Přesvědčení, že politiku mají (od jistého okamžiku, kdy to vezmeme do ruky My) dělat "slušní a čestní" lidé, je ušlechtilé a bezcenné. V unii o tom jistě už vědí své. Říkat "Normální je nelhat" je hloupost málem protiústavní. Nikoliv proto, že by lhát bylo normální, nýbrž proto, že s takovým politickým výrokem souhlasí každý - i lháři. Má stejnou cenu jako úsloví Pondělí je pondělí. K politickému rozpoznání je to zcela nepoužitelné. (Sloužit může jen jako návnada: sežereš mi to, naivní tvore, či naopak jako návěští: copak ten politik maskuje?) Čtyřkoalice praská ve švech - odříkaných nešvarů má namazaný krajíc. Problém je v tom, že obě strany Čtyřkoalice tři roky akcentují jako hlavní tahák, že budou mravně lepší, čitelnější, čestnější. Mohly dávno vědět, že budou stejné, že budou mít jako každý své Kalousky, ale víc měly vysvětlit, proč například větší jejich půlka hlasuje se socialisty, druhá s ODS. Jak budou vládnout, až budou vládnout? Také čehý a hot naráz? Všechno napravo i nalevo prokádrovaly. Teď žasnou, že to pasuje i na ně. Samy jsou naráz napravo-nalevo. Až udělají vládu, jestli udělají vládu, budou tak vládnout. Samy sobě opozicí i pozicí. Podobnou vládní koalici už jsme měli. Pravolevice kolem jednoho stolu. To slavné Luxovo separátní na vládní tiskovce po zasedání: Máme jiný názor. České politice je asi souzeno nehnout se z místa. Proto se tolik kádruje a věští. Hezky to zní a nic se vlastně nemusí říct. Volte mě, protože nekradu a nelžu. Tím nic nezkazíte. Že je Čtyřkoalice v jakési "krizi", nemuselo by nikoho rozčilovat. To je normální. Rozčilující je, jak budou její dvě hlavy spravovat zemi. Pravolevě či levopravě? Nebo se v zájmu "čistoty a poctivosti" raději navzájem včas spolknou? To by se skutečnosti podobalo víc. Také by to ušetřilo čtyřkoaličníkům práci: navzájem se sežrat je méně namáhavé než dávat dohromady jakýsi srozumitelný a fungující systém příštího společného vládnutí. Vždyť už jen okamžik nás dělí od chvíle, kdy se z Unie svobody vyloupne to známé uražené dítě: Jste špatní, nemorální, já bouchám dveřmi, jdu od vás pryč a začínám s novými lidmi od začátku. Zkrátka nová stranička je na spadnutí. Zase budou nové tváře, nová politika a staré písně.

Smysl procesu
24.4.2001    Mladá fronta DNES    str. 08    Názory
    Karel Steigerwald        
poznámka 

Proces s příslušníkem SS Mallothem začal včera. Mallothovi je osmdesát devět let. Od války, v níž se asi dopustil vražd v Terezíně, uplynulo padesát šest let. Soud bude pracovat jen dvě hodiny denně, víc stařec nevydrží. Jaký to má vše smysl? U nás se snadno řekne - žádný. Stařec už má život za sebou - na kousku, který mu zbývá, se už neodehraje nic. Soud už mu nic udělat nemůže a on sám se už nikdy nenapraví. Nemá už kdy, stojí mimo čas. Existují i námitky originálnější: copak nemá lidstvo na bedrech křivdy a zločiny čerstvější? Kdo by se ještě pachtil s hrůzami dávnověku? Před očima máme dost krvavou současnost. Takové argumenty se opatřují lehce. Kdo se neustrne nad mátožným starcem, jehož nynější bezmoc je viditelná, zatímco tehdejší krutost nevidí už nikdo? Obtížnější je představit si smysl soudu jemněji. Třeba že smyslem není trest, nýbrž slitování. Je to krásné pomyšlení: spravedlnost lidí tě vidí, jednou k tobě přijde a řekne: Byl jsi vrah, zde máš svůj trest. Malloth se toho šťastně dožil a jeho trápení skončí. Běda těm, kteří se nedožijí. Co si asi berou s sebou - do smrti? Co by si brali? Jsou rádi, že unikli. Mallothův rozsudek potřebujeme my, co nevraždíme. Ne on.

Má vlast
21.4.2001    Mladá fronta DNES    str. 10    Názory
    Karel Steigerwald        
Předseda sněmovny Klaus řekl směrem k prezidentovi: pošlapal parlamentní demokracii. Prezident republiky řekl o české diplomacii směrem k Janu Kavanovi: křivácké chování a lež. Řada je na Kavanovi, řekne si potměšilec. Co asi hrozného pronese ten? Vážnější člověk si však pomyslí, že je strašné, když prezident šlape po demokracii a ministr zahraničí lže jako křivák. Nebo je strašné, že taková obvinění lítají z úst pánů. Rozumný si však řekne: No právě - slova. Nic než slova, milí páni. A pustí pány z hlavy. To je právě zvláštnost naší vlasti. Je to však ještě vlast? Není to spíše - jak bychom to řekli lépe - lotrovská peleš? To zní - tento ryzí politický výraz!

Co Špidla ví
19.4.2001    Mladá fronta DNES    str. 10    Názory
    Karel Steigerwald        
Ví všechno. Je vzdělaný, studoval dějiny i politické poměry v různých zemích. Nikdo mu nemůže předhazovat nedostatek informací či malé vzdělání. Když říká "sociální stát", ví, o čem mluví. Polemizovat s ním a klást argumenty proti Špidlovi je zbytečné. Špidla je zná. Chce zavádět sociální stát. Ví však, že sociální stát u nás už dávno je. Ví, že nejdokonalejším sociálním státem bylo komunistické zřízení. Všem všechno vzalo a pak to stát znovu všelijak přiděloval - podle "potřeb a zásluh". Místo očekávaného blahobytu přinesl komunistický sociální stát zchudnutí všech a zpustošení země. Špidla to ví. Neměl by mluvit o sociálním státě. Měl by říkat přesněji: ten, co tu je, bude větší a štědřejší. Více vám rozdám. Kdo více dostane, bude se mít lépe. Měl by také říkat: více vám seberu. Komu více vezmu, ten bude mít méně. Ví, že sociální stát se neosvědčuje tím víc, čím víc ho v nějaké zemi je. Malý sociální stát pomůže i lidem v nouzi, velký umoří všechny lidi. Čísla Špidla zná. Ale také ví, že ne všichni lidé poslouchají pozorně. Zaslechnou Špidlovo lákavé "víc vám dám" a přeslechnou "víc vám seberu". Budou proto štědrého Špidlu volit. A právě těmto polohluchým a nepozorným je Špidlovo slibování určeno. Politici nezvětšují "sociální státy" proto, aby se lidem dařilo lépe. Vědí, že "sociální stát", systém "brát a rozdávat", nerozmnožuje bohatství národů, nýbrž jen moc politiků, kteří cizí peníze (daně) rozdělují. Tomu dají, tomu ne... Špidla to ví také. Proto i on chce budovat "sociální stát".

Špidlův paradox
18.4.2001    Mladá fronta DNES    str. 08    Názory
    Karel Steigerwald        
Příští spolupráce se Čtyřkoalicí? Dovedu si představit, připustil Špidla. Týden předtím ještě usekával čtyřkoaliční úmysly s divokostí krále Ubu. Za týden zas může mluvit jinak. Připomeňme, že jsou jen tři reálné celky. ODS, Čtyřkoalice, ČSSD. Příští vládu udělají dva z nich, třetí zůstane v opozici. Budou to ty, které dohromady sestaví většinu. Jejich kombinaci určí voliči. Programy v tom povolebním spojování příliš velkou roli nesehrají, spíše aritmetika. Snadno se k sobě přitisknou programy protikladné. Vládu mohou sestavit kterékoliv dvě strany - z těch tří. Potřeba nějakou vládu vůbec mít si o to řekne. Vznikne nový prostor pro "blbou náladu" a nespočetné množství úvah o "klamání voličů", protože se zas spojí strany, které před volbami bojovaly proti sobě. Potíž je v tom, že před volbami proti sobě bojují všechny strany. Všechny také mají navzájem "nespojitelné" programy, už z pouhé potřeby se odlišit. "Blbá nálada" se dá odstranit předběžným heslem: Každý s každým aneb všichni proti všem. Platí také, že strana posílí své postavení nejsnáze krádeží voličů nejbližší strany. Umění politiky: předvolební ukrajování z příštích spojenců nesmí znemožnit povolební dohody. Špidla však chce ukrajovat z obou stran. Komunistům jejich "pravější" část, čtyřkoaličníkům "lidově-levičácké" křídlo. Je sevřen paradoxem: přibližováním ke Čtyřkoalici se vzdaluje KSČM. A naopak. Politika je skutečně uměním chůze na pohyblivém písku. Nadávky i lákadla se otáčejí oběma směry. Je jedno, co dnes Špidla říká. Po volbách programy a cíle půjdou stranou. Dopředu se postaví dohoda. Z hlediska Špidly: s Klausem, nebo s Kühnlem, vždy pravolevá. Na proklínanou opoziční smlouvu možná budeme vzpomínat jako na časy politiky stále ještě čitelné.

Desatero očima vědy
14.4.2001    Mladá fronta DNES    str. 10    Názory
    Karel Steigerwald        
Vědci svými sběry dat a statistikami vytvářejí podivuhodné postavy současníků. Jsou to průměrní lidé, vzniklí výslechem tři sta dvanácti nebo pěti set lhářů. V životě se nevyskytují. Průměrnou postavu můžete vytvořit k čemukoliv - k zemědělství, sexu i cestování. Věda je všemocná. Kolik je mrkve, počet orgasmů na metr čtvereční, kyslík a turistonocleh na kilometr. To jsou všechno vědecké míry lidské. My laikové to nadšeně čteme a vykřikujeme: Darebák je celé to lidstvo! Protože právě nastaly Velikonoce, věda nám nabízí postavu zvanou Morálka. Už barokní sochaři věděli, že postava Nemorálka je přitažlivější. Průzkum říká, že jsme zemí, kde je na tom dobře například ztracená peněženka. Náš současník ji vrátí ze sedmdesáti osmi procent. Jen šest procent současníků si ji nechá, zbytek váhá. Peníze, omylem vrácené prodavačkou navíc, jsou na tom ještě lépe: jen čtyři procenta zákazníků prodavačku na omyl neupozorní. Postupme však k velkým, světodějným mravnostem a hříchům. Sedmdesát procent současníků ví, že se nemá krást. Je to udivující množství. Populární je i Nesesmilníš - přes padesát procent to ví! Všimněte si: přesto do toho většina jde. Vědí, že se to nesmí - a sesmilní. Nezabiješ je na tom hůř - to už ví jen necelých čtyřicet procent současníků. Zbytek, který tvoří většinu, to neví. Osmnáct procent spoluobčanů nepožádá manželky bližního svého. Neboli osmdesát procent požádá. Pro manžely zní to děsivě. Pro manželky slibně. Není vše ztraceno. "Aniž požádáš statku jeho" je takřka neznámé. Jen pět procent to ví! No jistě - Den znárodnění není tak daleko směrem vpřed i dozadu. I ten Špidla to říká jinými slovy: Lépe přerozdělit! Kolik procent součastníků asi ví, že Špidla přijde do pekla? Ale jedno přikázání církev nezavedla: Odpovíš upřímně na dotaz v projektu Morálka. Díky tomu projekt přináší celkem pěkné výsledky. Vezměte si teď o Velikonocích pár stokorun, klaďte je na opuštěné místo v parku a dělejte si čárky. Věda je krásná a povzbudivá činnost.

Staré tváře se radují
13.4.2001    Mladá fronta DNES    str. 10    Názory
    Karel Steigerwald        
Kalousek odešel. Důvodem tohoto odchodu je velkolepý Kalouskův návrat. Už teď sklidil chválu. Podle Kasala spáchal "odpovědný čin politika", podle Kühnla totéž. Podle Mlynáře to bylo "chlapské rozhodnutí". Je až s podivem, že ti pokrytci Kalouska nenásledují, když se jim odchody tolik líbí. Kalousek ovšem věří v návrat. Věří, že mu ukřivdili a že bude odprošen. Je lidovec, už v bibli se mohl dočíst, že to tak nemusí být. Myslí, že se prosazuje "pomluva jako nový politický styl". To není pravda, pomluva je starý politický styl. Řečí kolem ministerstva obrany je již léta mnoho. Ty řeči nikdy žádné vyšetřování nepotvrdilo, ani nerozprášilo. Nepochybné ovšem je, že pod Kalouskem se děly na ministerstvu strašlivé věci. Ke cti mu nejsou. Ale o čest jednoho Kalouska nejde. Staré tváře ve Čtyřkoalici, té straně "nových tváří", už několik týdnů předvádějí přesně to, proti čemu své politické uskupení založily - politiku svárlivého sobectví. A jsou na to pyšní. Rozvrat Čtyřkoalice přivítal i Mlynář: krize nás posílí. To už je jak ono Haškovo slavné: strana roste, ale je bita. Všichni milujeme ustavičné volání po "nových tvářích" a "novém stylu". Co to však je, to "nové"? Volte změnu, vybízejí hesla. Ta změna nic neznamená. Její představitelé nevyměnili ani obličeje, natož myšlenky. Spojuje je jediné: nesouhlas s nepřirozeným spojenectvím pravice a levice v opoziční smlouvě. Ale sami jsou spojením všelijakých levic a pravic v obou jejich stranách. Vytvářejí čtyřkoaliční nesoudržnost už u jmen a funkcí - a to ještě neřekli nic o idejích. Už jen sestavování pomyslné vlády je rozvrátilo. Kalousek je chlapík, radují se staré tváře a přejí mu zánik. Ale mazaný Kalousek se vrátí. Mezitím svrhnou Kasala. A tak dokola. Nového na takové politice není nic. Je stará jako ty tváře.

LžiBraha je zelenáč
12.4.2001    Mladá fronta DNES    str. 10    Názory
    Karel Steigerwald        
Byla slavná éra lžidoktorů a lžidoktorek. Politiky posedla pýcha, že doktoři jsou nějak lepší lidé. Začali se za ně vydávat. Některé to zahubilo. Lžidoktorem byl i předseda ODA. Přišel čas lžiinženýrů. Prvním z nich je Braha, náměstek ministra dopravy. Koupil si, udává jeho volyňský komplic, za 900 dolarů lžicertifikát v azbuce, který z něj učinil lžiinženýra z Kyjeva. Na ministerstvu tím oslnil. Takového vědce ještě neměli. Je to podivný příběh. Dojímá neohrabaností. A podivnou ctižádostí. Kdo z nás by se chtěl, kristepane, stát ukrajinským inženýrem? Braha udivuje skromností. Člověk na dráze zločinu - a nemá vyšší cíle? Nebo zná Braha jen východní půlku světa? Za devět set dolarů mohl pomyslet i na Harvard. Na večírku by říkal: Jsem americký the engineer, hopla. Na ministerstvu by byli na anglického panáčka pyšní. Ale jsou lidé, jimž Východ imponuje: přibyl pán z Kyjeva. O ty se Braha opíral. A ti mu klam také neodpustí. Jaroslav Hašek si z Ruska přivezl lžimanželku. Byl obviněn z mnohoženství. Zachránilo jej, že Československá republika Sovětský svaz neuznávala. Neuznala ani tu lžimanželku. Braha má smůlu, s Ukrajinou máme styky. Podvod mu vynese šeredný soud. Ale třeba je lepší mít na krku lžidiplom než lžimanželku. Je možný i opak: Braha je opravdický ukrajinský inženýr. Proti němu lžiuniverzita a lžikomplic. Co je nejpodivnější? Vášeň ověšovat se papírovou důstojností. Jako bychom si my Češi neviděli všichni do tváře zblízka, titul netitul. Já například jsem doktor profesor Asyrských vod, bakalář z Los Alamos. Mám to v angličtině. Proti tomu je adín savětskoj inžeňér Braha pouhý zelenáč.

Jak šlape válka rasová
10.4.2001    Mladá fronta DNES    str. 11    Názory
    Karel Steigerwald        
Zposlední akce evropských neonacistů zůstala jen krátká zprávička: Setkání v Senohrabech proběhlo bez incidentu. Setkání však mělo proběhnout s incidentem. Z České republiky se stala zaslíbená země neonacistických parád. Náckové Evropy jezdí sem, tady je klid. Obvyklý postup policie: honí anarchisty, protože hrozí, že by incident s neonacisty vyvolali. Anarchisté jsou hašišáci, spářkové a smažky, kdo by se jich zastával. Policie je vždy rozežene, odtlačí, rozpráší a neonacisté zůstanou v klidu: pějí protižidovské písně, vychvalují Hitlera, hajlují - bez incidentu, spořádaně. Mluvčí policie pak řekne: Nebyl porušen zákon. Minulý víkend policie postup zdokonalila. Aby nedošlo k incidentům, "odtlačila" i novináře. V tisku se tedy neobjeví, že zákon porušen byl, protože to novináři "neuviděli". Je to geniální "naše" řešení: celý problém neonacismu je rázem vyřešen. Nikdo nic neuvidí! V klidu můžeme zůstat všichni. Mohl by se prosadit takový řízný zákon: kdo něco viděl, bude potrestán. Hajlují, sklop oči. Bijí Cikána, uhni hlavou. Jmenují se Judenmord? Otoč se, jdi dál. Pštrosím postupem se řeší hrozný problém. Všichni přece víme, o co jde. To hnutí chce plynové pece, chce vyhlazování skupin a ras. V srdci drží světlou vzpomínku na německý národní socialismus a jeho vraždění. A my se proti nim stavíme s jakýmsi mumláním o zákonech. Oni říkají, vyvraždíme rasově méněcenné, my říkáme, že je svoboda slova. To je odpudivé pokrytectví, nikoliv problém svobody. Jaká svoboda ohrožovat spoluobčany? Měli bychom se všichni sejít na náměstí. Rasismus je také věc veřejná, nejen ČT. Ohrožuje naši svobodu a bezpečnost mnoha spoluobčanů. Je divné, že v televizním studiu od neděle nestojí za zády hlasatelů mlčenlivé sochy umělců garantů - proti rasismu. Policie tvrdí: nebyl porušen zákon. A přesto stále ještě nebyla vyhlášena stávka. Politik Špidla se nedostavil na Václavák a nehlásí: Stydím se před našimi Romy, že jsem politik. Jan Ruml spí doma. A v Senohrabech vyhrávala skupinka Judenmord - před zraky policie. Senátoři nikde! Ani prezident se hned v pondělí nevyjádřil k senohrabské náladě. Zeptejte se, když už to necítíte sami, našich židovských spoluobčanů, zda je to "Judenmord" pobavilo? Říkáte, že ti rasoví hudebníci užívají svých svobod? Pane předsedo vlády, oni veřejně pobízejí občany, aby na mě byl spáchán mord! Chrání stát mé bezpečí, či ne - to je otázka svobody. Každý drzý skin odpoví s úšklebkem: To je můj hákenkrajc, ty černej debile, ne tvůj! A policie řekne: Hákenkrajc? Vždyť je to jen takový křížek s ohnutými růžky. Požadavky jsou jasné: pan policejní prezident se má poděkovat. Taktéž se má poděkovat pan ministr vnitra. Způsobili, že v této zemi se neonacisté cítí dobře. Zatím, než se poděkují, neposlouchejme je nikdo. Nejsou pro nás legální. Scházejme se denně. V televizi, před kamerou, na náměstí. Podepisujme petice, sestavujme seznamy odpůrců rasismu. Každého, kdo je s nimi namočen, štítivě ignorujme. Jsme vyspělá občanská společnost, diktát neonacistů si nenecháme líbit. Vládu, která nás neochrání před skupinami Judenmordu, sestřelíme. Kdo jsme proti skinům, nosíme až do odvolání žlutou pásku. Je nás celá zem. Mohl bych fantazírovat dál. Každý však ví, že je ticho. Že čtyři sta nacistů v Senohrabech pod ochranou policie nikomu nezvedne tep. Celé to omluvíme - nacisté jsou mladí chlapci a nemyslí to špatně. Policisté zas neměli informace! Za svobodu se u nás bojuje jen někdy. Přesněji řečeno: když se ta "svoboda" dá výhodně použít. Zpeněžit, obrátit proti politickým odpůrcům, využít mediálně. Například o svobodu Cikánů nedbá skoro nikdo, o svobodu mocné televizní hvězdy každý. Na jedné straně, co s Cikánem? Ten je neprodejný. Na straně druhé láká a vábí revolucionáře televizní kamera. A to už, pane, něco je! U nás si každý rád přisvojuje čestný titul člen "Mravní koalice". Když však jde opravdu do tuhého, je všude hrozné ticho. V tom tichu slyšíš, jak šlape "válka rasová". Ty však máš zatím kliku, jsi hrdý Čech, Čech, Čech. Nejsi teď na řadě, na pódia se neštvi.

Nikam neodešel
9.4.2001    Mladá fronta DNES    str. 10    Názory
    Karel Steigerwald        
Zeman se rozloučil po svém: nazval šéfy Čtyřkoalice lidskými ojetinami. Tím učinil svůj odchod nezapomenutelným. Musí ovšem počítat s tím, že i jej někdo nazve ojetinou. Dočte se také, že nevládl ani dobře, ani špatně, nýbrž málo. Obkládá se úspěchy, ale nepopře, že opoziční smlouva mu neumožnila vládnout po jeho gustu. Většinu socialistických záměrů jeho vláda neuskutečnila. Neprošly parlamentem či od nich upustila sama. Paradox jeho vlády: i nevládnutí přináší úspěchy. Stačí jen čekat. Nějaké úspěchy přinese čas sám od sebe. Macek se mýlil, když prorokoval, že se socialistická vláda historicky znemožní. Menšinová vláda se chová rozumněji, než sama chtěla, protože jinak nemůže. I od hospodářských utopií upustila nebo je alespoň minimalizovala. V tomto smyslu jí paradoxně úspěch přinesla právě ta proklínaná opoziční smlouva. Opoziční smlouva však přinesla také zatemnění poměrů. Voliči dodnes přesně nevědí, co to znamená "socialistická vláda". To, co jim bylo předloženo, je krotká vláda s náhubkem. Je v tom pro socialisty také naděje: mohou se pokusit v příštích volbách získat znovu moc - tentokrát doopravdy. Zeman se rozloučil, ale ve skutečnosti nikam neodešel. Dál povede vládu, bude v předsednictvu strany. Stále je silný a velký. Pozorovatelé mohou hledat rozpory a předvídat válku Zeman - Špidla. Nedojde k ní. Socialisté si dodnes pamatují, jak dosáhli úspěchu: Zeman sjednotil všechny populismu nakloněné síly. Špidla udělá totéž. Spolehlivější postup není. "Lidskými ojetinami" se s námi obhroublý originál neloučí. Je tu dál a zasype nás ještě mnoha bonmoty.

Velbloudi na nebi
7.4.2001    Mladá fronta DNES    str. 08    Názory
    Karel Steigerwald        
Brno se omluví Němcům. Či alespoň vyjádří nesmělou lítost. To odpovídá - století omluv ještě nekončí. Každý si může udělat nekonečný seznam. Jako by dějiny nebyly ničím jiným nežli zoufalým tvůrcem událostí, za něž se později sluší omluvit. Vyprodukují dějiny někdy také něco, na co budou potomci hrdí? Stěží - zatím je to tak, že omluva se nevyhne nikomu. Turkům, Rusům, Němcům, Čechům, Španělům. Člověk se ohlíží na dějiny a cítí lítost. Promiňte, že jsme existovali. Jen komunisté se neomlouvají. V tabulce krutostí a nelidskosti drží přední místo. Navíc - jsou naši, domácí. Jejich omluva by měla jaksi vyšší cenu. Přeshraniční omluvy Němcům a od Němců jsou poněkud teoretické a tolik nepotěší, jako kdyby za námi nekomunisty přišel s omluvou náš komunista. Komunistů je pořád dost, omluva by se dala provést i fyzicky - z očí do očí. A na konkrétní téma. Ty a já. Já a můj udavač. Já a okresní tajemník pro průmysl. Dialog ve dveřích: "Skutečně se omlouváš, komunisto? Omlouvám, milý spoluobčane. No to mě potěšilo, komunisto, ale dál tě zatím ještě nepozvu, nediv se... Já to chápu, spoluobčane." Z toho zní lidskost - ne z nějakých memorand. Ale oni se nikdy neomluví. Myslí, že nemají proč - a v tom je právě podstata jejich komunismu - nikdy necouvnout. Století omluv, to není jejich svět. Spíše velbloud stane na nebesích, než by komunisti pocítili lítost. Necítí ani stud. Místo omluvy si pustí televizi a dívají se: Anděl na dovolené. Ohromná lidská legrace z úsvitu let padesátých. Bručoun Marvan, děti zpívají. O chvíli později mučí v seriálu na obrazovce komunisti anglického letce - v témže úsvitu, jen o kus dál. Blik, komunista divák přepne kanál. Dějiny mají naštěstí tlačítko, stačí bliknout. Hlasujte pro Marvana, nikoliv pro omluvy. Blik - za padesát let. Za co se asi budeme omlouvat my dnešní?

Stínová hračka
7.4.2001    Mladá fronta DNES    str. 08    Názory
    Karel Steigerwald        
poznámka 

V sobotu vznikla další stínová vláda. Ministr Krása rezignoval ve středu. Důvod? Chtěl stínové zdravotnictví, dostal sociální. Předsedu vlády Kühnla to mrzí, Krása prý umí oboje. Může to tak být. Ale záhadné je, že to Krása nevěděl dřív. V sobotu křeslo vzal, ve středu vrací? Či mu neřekli do středy, čeho má být ministrem? Nápad, že tomuto nerozumí, zatímco tamtomu ano, přišel pozdě? Zvídavému musí vrtat hlavou, co je za tím. Proč se tak nešikovně hádají? A jak se ty stínové vlády asi sestavují? Mluví někdo s těmi příštími ministry? Odstoupí zítra Žantovský, že chtěl zahraničí, ale dali mu stínové vojsko? Každou vládu, i stínovou, čekají problémy. Proto tu vlády jsou. Jak si tato s nimi poradí, když klopýtá už na prvním schodě: kdo chce které křeslo? Není nakonec na té vládě nejkrásnější to české: "Podívej se, maminko, do novin, jestli jsem už ministrem!" nebo naopak: "Přišli za mnou chlapci politici a moc prosili. Ale já jim s tím, maminko, bez milosti seknul. S vámi, chlapi, do toho nejdu, řekl jsem!" Stínová vláda je krásná hračka. Máme už dvě, brzy budou tři. Každý si chce pohrát. Představme si stínové komunisty. Ti se budou, věrni tradicím, navzájem i stínově popravovat!

Památkáři: Šup na Východ
3.4.2001    Mladá fronta DNES    str. 10    Názory
    Karel Steigerwald        
Památkáře suspendujte. Sesaďte je! Vyžeňte je z města. Tak by bylo možno reagovat na nejnovější akci památkářů: květiny do ulic Prahy nepatří. Odborné argumenty proti zeleni zní: "Uchovejme autenticitu pražské památkové rezervace. Rozkvetlé centrum Prahy - germanizace! Přirozená zeleň je ta, která tu už je!" Možná, že čistý záchod je také germanizace. Památkáři mají pravdu - špína a zatuchlá zákoutí - to je skutečně autenticita Prahy. Ale je třeba ji držet dál? Jděte Evropou: od Západu k Východu ubývá květin, stromů, zeleně a narůstá udupaných plácků, uschlých pahýlů, smradu a bejlí. My Češi jsme asi tak uprostřed té truchlivé cesty ze zeleně do suchopáru. Památkáři nařizují: Šup na Východ - tam je naše autenticita. A ještě tomu říkají - odborný dozor. Květiny mění image ulic, ale jak je mění? Komu taková změna image vadí? Tomu, kdo přirostl k zatuchlosti podle hesla: plivej na zem, nejsme ve Švýcarsku? Vidět v květinách spár germánstva je směšné. Němci se myjí - tak do boje proti umyvadlům? Co nás strká na ten Východ, není boj proti květině - nýbrž to velkopanské "my odborníci úředně rozumíme a poroučíme". Co je památkářům vůbec do toho, jaké kytky kde rostou? Je snad kytka stavba? Vymýšlet "památkářské teorie" o kytkách, ulici a image může jen nějaký stepní byrokrat, strašlivý ctitel úřadu a nepřítel života. Kytka roste, pak uschne. Památkáři tu však budou stále. Jednoho dne nařídí, jaké oblečení se smí nosit v té či tamté ulici. Budou na to mít teorii! Dokud je čas, žeňme je z města.

Vlk, vlk, vlci!
2.4.2001    Mladá fronta DNES    str. 11    Názory
    Karel Steigerwald        
Politici nás rádi straší. ODS a ČSSD prohrály v Senátu hlasování o novele ústavy a Ivan Langer to komentuje: Opilost mocí Čtyřkoalice se zcela jasně projevila. Čtyřkoalice nezůstává Langrovi nic dlužná. Už předem si to vybrala. Kolikrát už říkala tutéž hloupost: neústavní opoziční smlouva! ODS a ČSSD zneužívají většinu při prosazování zákonů. To je arogance moci! Ano, podle jednoho. Druhý oponuje: jste opilí mocí! Ale při prosazování zákonů není nutno většinu zneužívat, spíše je nutno ji mít. Jinak neprosadíte ani dobro, ani zlo. V demokratických zemích, kde díky volebnímu zákonu musí vznikat koalice, je obvyklé, že menšinové vlády jsou tiše (či hlasitě) podporovány takovou či jinou dohodou - když se nepodaří sestavit koalici. To není nic proti demokracii a svobodě, nýbrž pro ně. Také to nemusí být hned zrada na něčem, nýbrž běžný čin svobodných lidí: kompromis. Ani na tom, že většina něco neschválí menšině, když nechce, není nic špatného. Není nutné být hned opilý mocí, stačí střízlivě - mít většinu. Komu diktát většiny vadí, měl by spíše říkat: chci jiná pravidla. Čeští politici ve snaze razantně ublížit protivníkovi použijí jakýkoliv výkřik - bez měřítek. Je to škoda. Dělají ze sebe hlupáky a jejich bombastická obvinění nakonec podléhají devalvaci. Objevují se u jakékoliv malicherné hádky. To už je pak úplně jedno, co politici vykřikují: opilost mocí, protiústavní, zrada voličů. Je poplach, hrozí vlk, vlk, utíkáte tam a ono - nic. Všichni ti Langrové, Rumlové a spol. připomínají nejen pověstné pasáčky, ale i komunisty za první republiky. Ti také neměli pro demokratický stát jemnější označení než fašistický. Když pak ten fašismus (nacismus) opravdu přišel, nenašli už silnější slova - nýbrž spojenectví! Až nás jednou potká skutečné a reálné ohrožení ústavy, opravdická opilost mocí a zrada voličů, co pak naši matadoři řeknou? Všechno už vykřikují dnes: Vlk, vlk, vlci!

Sofokrati vpřed. Rozuměj: přátelé moudrosti
31.3.2001    Mladá fronta DNES    str. 09    Názory
    Karel Steigerwald        
Možná bychom se měli víc zajímat o minulost. Nedávali bychom své dnešní naivitě tolik vážnosti. Traumata, která máme dnes, měli jsme i dávno. Některé iluze se u nás drží i sto let, směšné tehdy jako dnes. Je povzbudivé, že hlupáci už tu byli i před námi. V roce 1931 vydal J. A. Bednář Manifest sofokracie. Spis zdůvodňuje politický ideál sofokracie, t. j. vlády nepolitických odborníků. Demokracie je vláda slabých, nezkušených a nekompetentních. Každý mluvka může mluvit. Ani politické strany se netěší Bednářově přízni. Jako by to byl nějaký náš rozdurděný současník. Už v r. 1931 je proti zastaralému dělení na pravé a levé. Co čpí politikou, je Bednářovi z duše odporné. Politika je plané tlachání a pustý žvást. Místo parlamentu doporučuje vládu nezávislých odborníků. Učitelé se starají o školy, generálové o armádu, stavební technici o dopravu a lékaři o zdravotnictví. Delegáti odborníků by tvořili odborný parlament. Bednář zavádí zajímavou kategorii: virilisty. To jsou odborní zástupci vědy, umění a ducha. F. X. Šalda Bednáře kritizuje: Je omyl, že se odborníci lépe domluví než laikové. Konsens odborníků je věc velmi vzácná a pranic nedokazuje. Už se stalo, že se do slepé uličky zaběhlo odbornictví a musilo ji z ní vyrazit laictví! Vládu odborníků však nevylučuje ani Šalda. J. L. Fischer, brněnský filozof, vydal téhož roku podobné dílo, Zrcadlo doby. Demokratická společnost je roztříštěná v soupeřící atomy. Je boj všech proti všem. Hospodářská svoboda stojí nad vším. Demokracie přenechává chaos chaosu. Vládne bezcharakterní průměrnost a služba plutokracii. Je to komedie lidských omylů. Je nadvláda kapitálové hmoty nad celkem společnosti. Fischer píše, že demokracie není skladebná, protože nemá budovatelské zákony jakosti. Je to jen mechanismus mnohosti. Kladně vyřešit rozpory a nové tendence ve svém lůně demokracie nemůže. Chybí jí ideová i mravní iniciativnost a kvalita. Na vše reaguje jen mechanicky a kvantitativně. To je její dědičný hřích. To vše pozorovatel našeho života musí dobře znát. Slyšel tyto a jim podobné myšlenky od našich předních myslitelů a kritiků už mnohokrát. Několikrát jsme byli dokonce svědky paradoxního pokusu: na těchto protipolitických idejích založit politickou stranu či alespoň hnutí. K Fischerovi a Bednářovi se rádi přiklánějí i někteří politici, a dokonce sám prezident. Být "nepolitičtí" či "jinak" političtí, přinést "nový styl" či hned "novou mravnost" je častý sen našich politických předáků. Příznivci Impulsu či Děkujeme, odejděte!, blouznící o "občanské společnosti" či "nezávislých osobnostech" a "vládě odborníků", jsou Fischerovými a Bednářovými žáky, třebas se tváří jako první objevitelé. Někteří jen neškodně kalkulují s popularitou, ale často z takových předáků čiší děsivá skutečnost: že těmto idejím sami věří. Fischer s Bednářem nejsou sami. Kdybychom prohledali knihovny, vynesli bychom na světlo stovky podobných děl. Jde o činnost u nás nesmírně populární: teoreticky se zamyslet nad špatným stavem společnosti a vědecky podat nový plán, jak to bude všechno lepší. Postup je vždy stejný: bídnou skutečnost nahradit pěknou, ale nekonkrétní ideou, s níž se pak může myslitel do sytosti laskat. Na tom by ještě nebylo nic neobvyklého, lidstvo odjakživa sní. Co je však zarážející: oč dovedněji se věnujeme snění a vymýšlení nových idejí, o to ledabyleji se staráme o všední den. Lajdáctví a povrchnost se však vždy vymstí. O to zaníceněji se pak volá: Hle, jak špatná je skutečnost! Vzhůru do sofokracie. I ten Šalda nakonec píše (1931): "... abychom byli co nejméně rušeni ve svém díle lomozem a rachotem těch velkovýrobních demokratických mašin. Naše dílo má poslání k budoucnosti." Čtěme staré knihy: Ta budoucnost "proti lomozu demokratických mašin" už tu byla.

Pekelné skříňky vědy
30.3.2001    Mladá fronta DNES    str. 09    Názory
    Karel Steigerwald        
Vědci rekonstruovali Kristovu podobu. Pokrok se nezastavuje - konečně máme fotografii Spasitele. Je to překvapení, čekali jsme martyra, a on je to vousatý vyjevenec, patrně, nedej bůh, Iráčan. To však není všechno, co věda umí. Okamžik, kdy se Kristus objeví mezi námi osobně, nemusí být daleko. Možná dokonce, že už mezi námi je. Získat nějakou Kristovu buňku není dnes už žádný problém. V turínské roušce jich jistě pár uvízlo. Vědci se tak dostanou na genetický kód, přečtou jej a dál už je všechno hračka. Co šlo s ovcí, musí jít i s Kristem. Věda se nevzdává. Určitě nezůstane jen u fotografie. Otázkou ovšem je, co z toho bude. Jeden Kristus mezi námi, druhý nahoře u Otce. Oba totožní, byť jeden tu byl dřív. Vznikne svatá čtveřice? Může ovšem být, že kopírováním genetického kódu získáme jen tu pozemskou část Krista, jen člověka. Ten druhý - Kristus Bůh - může genetickou informaci ignorovat. Může mít informace úplně jiné - shůry. Bůh se nemusí na vědu tak zcela ohlížet. Už přísloví říká: Člověk myslí, Bůh se směje. Kopie, která bude chodit po světě, nemusí být přímo Kristus. Avšak zrovna tak to Kristus být může. Nikdo neví, co Bůh chce. Fotka Krista oběhla svět. Živý na tom bude ještě hůř. Média po něm půjdou, nedají mu vydechnout. Vystoupení v TV, rozhovory, účast na diskusích, Kristus na ČT. Havel jej pozve na Hrad, do pořadu Hovory s dalajlamou. Otázka za otázkou. Kristovy odpovědi zaniknou v hluku dalších otázek. Budou i zkreslené informace. Kristus bude dávat dementi za dementi. Podá řadu žalob. I to se TV stanicím vyplatí. Našeho hrdinu chňapnou i reklamní agentury. Neoprávněné užití fotografií. Zmocní se jej politické strany. Bude viset v Lidovém domě vedle Masaryka. Kasal mu velkoryse nabídne místo lídra: Zkroť Svobodu, uděláme pětikoalici. Kristus se zúčastní mítinku ODS. Dostane nabídky od nadnárodních společností. Benetton: Kristus všech barev. Automobilky mu nabídnou poslední modely. Ježíšku, nevaž se, odvaž se! A on? Bude chodit se Zvěstí po restaurantech a říkat: Odložte příbory, jedlíci krevet? Učiním z vás rybáře lidí! A lidé se zeptají: Nejste, člověče, ten Kristus, co byl včera v televizi? Nebýt fotografie, mohl mít klid na výsostech. Věda otvírá pekelné skříňky. Ale možná už tu je. Fotku známe, tak se dívejme kolem sebe.

Absurdní úvaha
29.3.2001    Mladá fronta DNES    str. 10    Názory
    Karel Steigerwald        
Novela zákona o České televizi přinesla dvě stě padesát zájemců o členství v Radě ČT. Některé návrhy mají kocourkovské rysy. První bouře je už na obzoru. Proč byl tento zájemce škrtnut, jiný ne? Jestli se tak uchrání nezávislost televize, je otázkou. Novela sama je všeobecně považována za horší, než byla minulá - ale převažuje naivní spokojenost: ČT jde pryč od politiků. Politické strany jsou také veřejnoprávní instituce svého druhu. Nemají vlastníka, jsou placené z peněz voličů, patří tedy jim. Může se napsat: Partaje - věc veřejná. A přitom v jejich čele jsou politici! Dokonce závislí na těch stranách. Odtud už je jen krůček k absurdní úvaze: ve vedení politických stran by měly být nezávislé osobnosti, které nejsou členy politických stran. Volit by je měla Poslanecká sněmovna, Senát a prezident. Stávající situace je neúnosná: v čele stran jsou lidé na stranách závislí. A přitom strany mají přímý vliv na vládu! Podivnost této úvahy má svůj smysl. Kdo si čte novelu zákona o Radě ČT a vezme ji za slovo, řekne si: do Rady ČT může být zvolen jen ten, kdo neexistuje. Všichni ostatní jsou či byli či mohou být - závislí.

Pes se kouše do ocasu
27.3.2001    Mladá fronta DNES    str. 10    Názory
    Karel Steigerwald        
Předsedovi vlády se nelíbil růžový tank, částečně zalezlý v hlíně na Smíchově. Dal to najevo po svém, jako hrubec, náfuka a tvůrce bonmotů. Dal najevo svérázný umělecký názor. Sklidil za to strašlivé odsudky. Přirovnali jej dokonce ke Chruščovovi. Ale Chruščov byl bandita, za jeho zády krev a vraždy, kdežto Zeman - obyčejný předseda vlády obyčejné demokratické země. Proč by neměl mít právo na svůj osobitý umělecký názor? Předseda vlády je občan jako každý - chraňte jeho právo říkat, co si myslí. Pak jeho názory suďte, polemizujte s nimi, ale nepište proboha, že jako předseda vlády nesmí názory o umění mít či že je jako nějaký masový vrah. Nechtějte mít uťápnutého premiéra, který se ostýchá říci: Tento román je hloupý, tato výstava skvělá, ten básník geniální, onen zas ťulpas. A netvařte se, že by to mělo být předsedům vlád zakázáno - kvůli svobodě! Chcete snad mít za předsedy vlád němé kastráty? Vzkaz umělcům: pozor na nadutou větu, pán tomu nerozumí, ať mlčí. Kdo je opravdu umělec, dávno už ví, že umění nerozumí nikdo. Tož každý mluví, co chce. Proto tu umění je. Halas: Něco pro někoho, nic pro každého. Chruščov vraždil, Zeman mluví. Nic není svatějšího, než když člověk říká, co si myslí. Omyl! Po Zemanově posudku městská část Praha 5 umělce s tankem iniciativně dodatečně odmítla. To pak místo obhajoby Zemana musíme napsat: Je to, jako když se pes kouše do ocasu. Jeden mluví, druhý škodí. Jak může mít politik názor, když školdozorci jej hned předělají na bič?

Omšelé představení
27.3.2001    Mladá fronta DNES    str. 10    Názory
    Karel Steigerwald        
poznámky 

Dnes je Den divadla. Slaví jej sto zemí světa. Na jevištích světa se čtou memoranda a chystají se zvláštní představení. Všichni chtějí nějak zaujmout a překvapit něčím novým. Ne tak soudkyně Kohoutková. Ta ke Dni divadla uspořádala obvyklé omšelé představení. Vrátila žalobu na komunisty, kteří pod cynickým názvem Asanace organizovali násilné zavlékání lidí do zahraničí. Soudkyně za týden prostudovala osm tisíc stránek. Žalobu vrací: nebylo vyšetřeno to, co mělo být vyšetřeno. Je to jako vždy. Spisy plují sem a tam jak leklé ryby. Z divadelního hlediska je to ještě zajímavější: žaloby na komunisty jsou vydařené frašky. Vyšetřovatelé prý nejsou schopni stvořit právně správný spis. Ale prý to není pravda. Důkazů prý je dost. Ale kdo kritizuje soud, vyjadřuje laické názory. Soud ovšem prý soudit komunisty nechce. Ale vyšetřovatelé komunistických zločinů jsou prý hloupí nadšenci, kteří nepíší žaloby, ale častušky. Nepochybné je jen toto: ministr vnitra Obzina existuje a StB s akcí Asanace též. Všichni víme, co to bylo za akci. Jsou tu dokonce i svědci - její oběti. To vše dohromady - Den divadla v Čechách.

Zvířata jdou a jdou
22.3.2001    Mladá fronta DNES    str. 08    Názory
    Karel Steigerwald        
Poslanec Kučera za komunistů lektoroval texty písní. Říká, že nic nezakazoval, jen nedoporučoval. To už může rovnou připomenout, že za komunistů cenzura neexistovala. Jak stálo v komunistické ústavě, byla svoboda slova. Tu svobodu realizovaly tisíce takových myší. Tiše šmudlaly všelijaké rozbory, odborné posudečky, hlášení a poznatečky. A tomuto drobnému lidovému cenzurování se říkalo "kulturní činnost". Ale byla to činnost nekulturní, drobné podučitelské mudrlantství a služebníčkovství, které pak manželka každého takového vohnouta charakterizovala v samoobsluze nahlas: Manžel dělá v kultuře a zná Vondráčkovou. Poslanec Kučera byl také kulturní pracovník: doporučoval, nedoporučoval, řešil otázky ideové i problémy nábožných textů. V té kultuře dělá dodnes. Je v mediální komisi parlamentu a místopředsedou výboru pro vědu, vzdělání a kulturu. Jestlipak tam přenesl tu blátivou normalizační atmosféru, kterou on sám vystihl v tehdejším posudku: "Manipulují s námi jacísi oni, stihne nás osud tupých zvířat." Ivan Langer vedle jeho smutné kariéry staví "estébácké metody redaktorů ČT". To je taková zemanovská finta: já o voze, ty o koze. Kdyby ty metody byly "méně estébácké", změnilo by to snad činnost lektora Kučery k lepšímu? Byl by víc cenzorem, či méně? Kučera sám se brání proti lži. Nenapsal "stovky posudků", nýbrž "desítky" posudků. Není sám. Takových drobných postav z minulosti jsou tisíce. Nikdo je nijak zvlášť nehoní - vždyť ten domovnický komunismus měl podobu celonárodní samoobsluhy - všichni všem. Divné jen je, že se poslanec Kučera odvážil zas do kultury. Mohl si pomyslet, že si na něj jednou někdo vzpomene. Ale má pádný důvod, proč do kultury. Protože jí rozumí. Dělal v ní už. A to je právě tragédie. Kučera sedne a napíše: "Tento komentář nedoporučuji k otištění. Soudruh v něm píše mezi řádky, že jsme jen tupá zvířata, která jdou a jdou". Jak výstižné.

Zas pokrok doby
21.3.2001    Mladá fronta DNES    str. 09    Názory
    Karel Steigerwald        
Včera se konala v Lidovém domě v místnosti č. 202 přednáška předního znalce Vladimíra Špidly na téma Masarykovy ideály humanitní. Tak to sděluje Masarykova dělnická akademie. Opřít by se mohl o starou socialistickou ideu: syn kočího vítězem nad Habsburky. Podobná přednáška se může zítra konat v sídle ODS v místnosti č. 102, tentokrát na téma: Masaryk a americké pojetí demokracie. V pátek může následovat seminář v sídle Unie svobody: Opoziční smlouva ve světle Masarykova pojetí svobody. V sobotu komunisté: Masarykova dělnická otázka s opékáním buřtů ve tři hodiny odpoledne a recitace. Lidovci v neděli: TGM jako intimní katolík. Dál už si může doplňovat každý sám. Masaryk tak, Masaryk jinak, Masaryk jak chcete. Masaryk je dobré zboží. Nahradil Lenina. V roce 1971 časopis Chatař: V. I. Lenin o chataření - vzpomínka ze švýcarského pobytu. Časopis Pes tentýž rok: V. I. Lenin o chování psů v rodině. Psy doporučujeme i my komunisté, píše Lenin z Curychu, Spiegelgasse č. 14 do Ruska. (Zajímavé: sousedem mu tam byl otec dadaismu Tzara.) Nehodilo by se, aby měl nějaký Špidla v roce 2001 přednášku: Chaty a psi očima Lenina. Ideály humanitní se hodí lépe. V tom je pokrok doby.

Rusko v Čechách
21.3.2001    Mladá fronta DNES    str. 08    Názory
    Karel Steigerwald        
poznámky 

Pohled vrchnostenský: Dráb chytí Chvalovského a vsadí jej do díry. Tam si darebák čtrnáct dní posedí, než změkne. Zatím se řekne: Dráb nemá čas, dráb se stěhuje! Pohled občanský: Kde bere dráb tu nestoudnost? Pan Chvalovský je ve vyšetřovací vazbě s jasným zákonným důvodem: neovlivnit vyšetřování. Jak může dráb svým "stěhováním" jaksi samovolně a svévolně odsoudit pana Chvalovského ke čtrnáctidennímu přídavku? Nebo opačně: Proč má pan Chvalovský čtrnáct dní sedět v base, jelikož se někdo stěhuje? Pan Chvalovský se možná provinil, možná ne. Bude třeba odsouzen. Pan dráb mu již dnes "napařil" čtrnáct dní navíc. Kdyby třebas vyšetřování ukázalo, že pan Chvalovský nic neprovedl, kdo mu těch čtrnáct dní nahradí? Dělají to tak běžně? Nemají čas, stěhují se, třídí spisy - a lidé sedí v díře? Chvalovský je postava známá, a přesto se dráb nebojí. Jak asi zametá s postavami neznámými? Chcete lepší příklad "ruského" pohrdání člověkem? Ale pozor: Dráb se prozradil! Kdo se v této zemi může (běží mu plat) čtrnáct dní stěhovat? Redakce tohoto listu, například, se přestěhovala za den. V neděli. Dráb ne, má na to čtrnáct dní. Čas tiká, lump v base čpí, dráb na peci spí, plat se sype, stát je štědrý. Rusko v Čechách, milý Gogole.

Staré lásky nerezaví
20.3.2001    Mladá fronta DNES    str. 08    Názory
    Karel Steigerwald        
Po Kubě přichází Severní Korea. Miloš Zeman zas není rád. Pochybuje o sankcích proti ní. Zahrajme si takovou hru, zavřeme oči a jmenujme po paměti, co mají naši socialisté rádi? Boj proti lustračnímu zákonu. Trápí je víc než ti fízlové. Také mají rádi bývalé aparátníky a kariérní komunisty. Říkají: nad nikým nelámeme hůl. Ale jako na potvoru, když hledají odborníka, poradce, znalce, většinou vyberou z hnízda lustrátů a spol. Až to vypadá, že hůl lámou nad lidmi bez komunistické minulosti. Z cizích zemí mají rádi: Irák, Miloševiče, Vietnam, Kubu, Severní Koreu, Čínu. Na sankcích vidí všelijaká (někdy i oprávněná) smítka. Důvody, které demokratické státy k těm sankcím vedly, je nerozčilují. Obvykle říkají: ty země mají svá specifika. Specifika mají i oni. Jejich lásky - kuriózní sled. Každou nějak odůvodňují. Hospodářsky, co je jak "výhodné". Lidsky, že v jiném kraji je jiný mrav. A že místo, které my neobsadíme, obsadí jiné země. Na tom všem může něco být. Ale vcelku - proč mají právě tyto, a ne také jiné lásky? Řekli už někdy vlídné slovo třeba k USA? Jejich specifikem je, že svůj vztah ke světu, své světové "přesvědčení" vyjadřují právě tímto řetězcem kuriózních torz zmizelého světa. Jako by na zeměkouli nebylo nic jiného než lidé s lustrákem, než Irák, Severní Korea a bývalí krajští tajemníci SSM. Naši socialisté jsou pestrobarevného původu. Levicoví extremisté, trockisté, normalizační aparátníci, ale také socialističtí disidenti, komunisté s lidskou tváří z roku 1968, přeběhlí komunisté bez tváře či sociální demokraté ze srdce nebo po rodičích. A tato různorodá společnost nakonec jako výraz svého civilizačního přesvědčení najde právě jen postkomunistický skanzen postav, myšlenek a symbolů? Proč nemají v Lidovém domě modernější témata, lepší země, živější postavy? ČSSD ráda improvizuje - místo politických vizí a plánů čeho a jak dosáhnout staví účinnější politickou zbraň, okamžitou konfrontaci. Konfrontaci trhu se solidaritou, lidskosti se sobectvím. Pro předvolební den je to dobré - spálená země kontra příští ráj vždy zabere, ale pro správu země příliš všeobecné. V reálné situaci má vládní strana nakonec po ruce "osvědčené" myšlenkové armatury. Sáhne po nich, protože je zná, protože je má zažité a protože nemá jiné nápady. Řekni Kuba, snad až z duše se ozve romantické: američtí imperialisti. Řekni průmysl, ozve se plán. Řekni lustrák, uslyšíš: soudruzi bezpečáci. Znamená to, že socialisté hodlají vrátit čas a nastolit socialistickou totalitní vládu? Vůbec ne. To se jim jen v hlavách třpytí odlesk slavných časů. Komunistický svět měl ohromnou přednost. Dával jednoduché klíče, s nimiž bylo možno odemykat složitý svět. Ty klíče si socialisté ponechali dodnes. Zvoní jimi a ten zvuk jim překáží. Rádi by byli "moderní" demokratickou stranou - jako ti Angličané. Jenže bez těch klíčů - co by asi řekli? Napadla by je nějaká nová odpověď? Staré lásky nerezaví. Vsaďme se, že až zas jednou v jakési zemi nějaký syndikalisticko-odborářský Poloperon (čti: poloPeron) nastolí vládu "práce", naši socialisté jej neomylně podpoří.

Velbloud v nebi, právo na zemi
19.3.2001    Mladá fronta DNES    str. 08    Názory
    Karel Steigerwald        
Život je stále složitější. Ochrana a nalézání práva se komplikují. Bez advokáta běžný občan u soudu zabloudí. Cena advokátovy služby je drahá. Stále větší počet občanů potřebuje bezplatné právní zastoupení. Peníze nestačí, u advokátní komory vzniká nový fond. Státe, plať! Nejlepší komentáře ke spravedlnosti, chudobě a bohatství nabízejí odjakživa křesťané. Mají velbloudy, kteří procházejí uchy jehel, a bohaté, kteří se do království nebeského neprosoudí, ať zaplatí advokátům statisíce. Pro lidstvo je to jasná zpráva: nebe preferuje chudé. My však žijeme tady dole. A zde je lepší být bohatý než chudý a lepší je mít drahého advokáta než toho zadarmo. Jako by celé lidské uspořádání tady na zemi bylo kvůli advokátům. Kdo bez nich rozumí spravedlnosti? Ale spravedlnost je stále dražší. Může si ji chudý opatřit ve stejné kvalitě jako boháč - a už zde, na zemi? Jen pokrytec odpoví: spravedlnost je jen jedna. Proč jsou vlastně právní služby tak drahé? Při té poptávce a masové produkci sporů - pročpak cena neklesá? Vždyť co to je - být právník? Nějaké mimořádné vědění? Už Jan Werich říkal: "Já práva za žádnou učenost nikdy nepovažoval - vědět kudy hnát přes cizí pole dobytek k vodě a kdy." Nic si náš cit nepřeje víc, než aby i chudý měl skvělého advokáta. Dokonce - právě chudý. Je slabší. Ale víc než milosrdenství fondů a advokátů ex offo by prospělo snížení nákladů, zlevnění právního provozu, jednodušší právo, racionálnější soud. Jenže svět jde opačným směrem: spíše dojde velbloud do nebe, než projde občan bez drahého advokáta džunglí spravedlnosti. A bůh mohl by k tomu dodat: Běžte a ukažte mi chudého advokáta.

Poučení z krizového vývoje
16.3.2001    Mladá fronta DNES    str. 10    Názory
    Karel Steigerwald        
Poučení si lidé považují. V každé události si umíme najít, co máme rádi, a nevidět, co rádi nemáme. Minulost je tu proto, aby potvrdila naše nynější iluze. Vzpoura v ČT je také už minulostí. Revolucí se nestala, nepřinesla změnu. Televize je taková, jaká byla před ní. Jen hrstka lidí byla z televize vyhnána, nic víc. Žádné nové ideje, nové zásady, nové obzory, nic takového nepřinesla. Bylo dosaženo neobvyklého cíle: udržet to, co už bylo. Od vzpoury se obvykle čeká změna a novoty, ne nehybnost. Divák se může divit: K čemu to všechno? Tolik randálu - a nic z toho. Jen jeden argument vzbouřenci (či revolucionáři) mají: že uchránili svobodu slova. Je to argument vážný a přitažlivý. Škoda, že jej vzbouřenci doložili tak chabě. Přesvědčivěji doložili vlastní mediální moc. Televizi před politikou neuchránili, naopak ji do politiky vtáhli. Dvě politické strany na jejich příběhu svou neobratností tratily, jedna získala. Všichni nás poučili, jak se to hraje. Kdo nezíská pro své hry veřejnost, ať si nestěžuje, že utrpěl ztrátu. Vnutili nám zajímavou otázku: Kdy brání skupina občanů svobodu a kdy své zájmy? V jakém je naše demokracie stadiu? Stále v tom primitivnějším, kdy se politická moc ještě pokouší potlačovat svobody občanů, nebo už v tom zralejším, kdy zájmové skupiny občanů vylamují ze státu vlastní prospěch? To je otázka, která "rozdělila" veřejnost. Vzpoura smíchala dohromady tři různá témata: kontrolu veřejných peněz v ČT, reformu ČT a svobodu slova. Potlačovat svobodu slova je protiústavní, nezákonné a také proti duchu republiky. Kdo to však má zjišťovat a dokazovat? Postižení? Každý, komu neuveřejní článek, koho propustí z redakce? A proč ne soud? Proč nepodrobit zločin "potlačování svobody" stejným procedurám, důkazům a rozsudkům jako jiné zločiny? Před televizní vzpourou tápavě ustoupila sněmovna i vláda a žádný soud ji asi testovat nebude. Kdo komu a kolik svobody tam bral, neověří už nikdo. Škoda. Na všechny otázky odpoví si každý podle svých iluzí. Iluze poražených: demokracie byla poražena. A jak zní iluze vítězná? Pravda zvítězila? Ale kdo a kdy bude ČT opravdu reformovat? Stokrát si to každý rozmyslí! To je poučení z krizového vývoje. Pánem v ČT není pravda, nýbrž nehybnost.

Trapný příběh agenta
13.3.2001    Mladá fronta DNES    str. 08    Názory
    Karel Steigerwald        
Osudy agenta BIS: buďto házel v Přerově bomby, nebo neházel. Měl zbraně, trhaviny a munici. Nebo neměl. Prý byl na stopě spojení levicových extremistů s lidmi ze státní správy. Nebo ne. Hrozí mu tři roky vězení. Nebo ne. Nechce prozradit své zdroje - kryje je prý před odplatou komunistů - zifčákovců. Zasedá kvůli němu parlamentní komise. Její předseda: BIS jej pozorovala již léta. Neměla však důkazy, až teď. Přítel agenta, pan Švéda: Chtěl mě zlikvidovat. Jeho manželka: Švéda zbil vlastní ženu. Za komunistů oba vyhazovali do povětří rudé nástěnky a transparenty. Pocitu směšnosti se nelze ubránit. Nepříjemná směs drbů, nesmyslů, psychopatických výkřiků a prapodivných podezření a obviňování - a to vše přímo z lůna tajné služby. Od BIS bychom očekávali odbornou přesnost, zdrženlivost, jasný úsudek, úzkostlivou právní korektnost a především sklon k neefektnímu a neokázalému životu v diskrétním polotajnu - jak to odpovídá potřebám tajných služeb. Laicky řečeno: Kristepane, co se to tam děje? A když tohle, co ještě dalšího? Mají-li pravdu, jak je možné, že měli takového agenta? Není to poprvé. Od dob výkřiků Kalvody a Luxe (sledují mě tajné služby) až k Baštovi a Zemanovi (kufřík důkazů) prýští z BIS aféry vyskládané z iracionálních žbleptů, mazaných drbů a všelijakých polopravdiček. Tajné služby už z povahy své činnosti žijí příliš blízko rozhraní mezi zákonem a nezákonem, než aby mohly svou ctihodnost takovým aférkám vystavovat. Jestlipak i zprávy, které píšou vládě, jsou takové? Chudák vláda. I Bašta, ministr, kdysi mával různými divnými polodokumenty BIS: dali mi to v metru! BIS má aféry vyšetřovat, nikoliv vytvářet. Měla by se konečně otřást. A nikoliv jen kvůli skandálu Hučín. Ani její hlava neproslula korektností. Naložila na BIS trapný skandál. Vysekávala z maléru opilého lžikolegu - a přežila to. Přežije i trapný příběh Hučína?

Černá můra
12.3.2001    Mladá fronta DNES    str. 08    Názory
    Karel Steigerwald        
poznámka 

V pátek přežila opoziční smlouva další zákrutu. Kdo čekal dramatický zvrat, mýlil se. Pro obě strany je smlouva stále ještě výhodná. Udržuje stabilitu, jak si ji představují, a zabezpečuje, že do příštích voleb je nepřekvapí nečekaná změna. Žádné rozpočtové otřesy opoziční smlouvu patrně nezboří - dokud nebudeme znát odpověď na otázku, co místo ní. Takovou odpověď přinesou teprve příští volby. Výhodná je překvapivě i pro "nesmluvní" opozici - Čtyřkoalici a komunisty. Čím déle bude trvat, tím pro ně lépe: je stálou zásobárnou předvolební munice. Pro ČSSD a ODS se tak může stát nepříjemnou pastí. Heslo "zrada voličů" je efektní a lákavé jak pro levicové, tak i pro pravicové voliče. A Čtyřkoalice to dobře ví. Ovšem i pro ni je to ošidné: po volbách tu budou tři strany, ale jen dvě z nich budou sjednávat koalici a dělit si moc. Čtyřkoalice má jen dva možné partnery: a oba jsou opozičněsmluvní. Příliš brutální palba by mohla terén nebezpečně rozrýt - a posadit Čtyřkoalici opět mimo hru. Opoziční smlouva je černá můra české politiky: všem škodí, ale všichni ji dokážou k něčemu využít. Než zanikne, může se ještě vyvíjet, ale zajímavé to bude čím dál méně. Dopředu se protlačí otázka: Co bude dál? Nakonec není opoziční smlouva nic jiného než vyjádření starého českého dilematu: spolupráce, nebo nesvár. Nesvár má ovšem větší tradici.

Pár slov proti ženskému plemeni na harddisku
9.3.2001    Mladá fronta DNES    str. 09    Názory
    Karel Steigerwald        
podhled 

Lev Nikolajevič Tolstoj napsal, že žena je stvoření hloupé, ale že ďábel mu propůjčuje duši a rozum, pokud chce skrze ženu dosáhnout svých cílů. Je to pravda. Chce-li ďábel ještě víc, ženu svlékne. Tolstoj ovšem nevěděl, že k tomu může ďábel užít i počítač. Světem dnes letí faustovský virus - maskovaný jako nahá žena. (Právo pravdivě uvádí - nahá manželka. Cha! Takový virus by hned pohořel, leda by to byl virus Nahá cizí manželka!). To odvěké filozofické: poznej nepoznatelné - ženu. Pornografický zážitek. I love you. Nahá osoba, ďáblův sluha, pomocí mefistofelské koncovky -exe maže váš pevný disk, zatímco vy se kocháte hříchem. Navíc se nahá žena ve vašem počítači sama od sebe (?) rozmnoží a odešle se za vašimi kamarády. Tam řádí dál. Vy se stáváte poslem smrti! Děj je to známý od úsvitu civilizace. Tak jsme my muži těmi ďáblíky, Kleopatrami, Venušemi a Helenami sužováni odjakživa. Vynalezneme počítač, ženy se hned svléknou a už jsou v něm! Až posud to byl fejeton proti ženám. Nyní se situace obrací. Žena je, píše Chesterton, cennější než muž. Je to tak. Představme si, že ďábel útočí na harddisky v podobě nahého muže. Takový virus by zplakal nad výdělkem. A poučení? Dobře mužům tak. Ty ubohé kupičky vilnosti. Ženy, smažte jim harddisk!

Když jede kočár, uskoč
9.3.2001    Mladá fronta DNES    str. 08    Názory
    Karel Steigerwald        
Každý zkušený selský hřbet to věděl: panstvo jede vpřed. Kdo neuskočí včas, toho kočár přejede. Vůz ministra Fencla měl nehodu. Zavinil ji. Zavinil ji mimořádně bezohledným způsobem. Když se agresivně jedoucí řidič dostal na vozovce do problému, který už neuměl sám vyřešit, vzpomněl si, že představuje stát, a povolal stát na pomoc: zapnul státem povolený maják a děj se vůle Páně. Aby sám neměl bouračku, ohrozil jiné - ti se pak kvůli němu nabourali. Jistěže se i politik může nabourat v autě - ale nesmí se nabourat takto. Přesněji: nesmí takto, se zneužitím majáku, do havárie dotlačit kolemjedoucí vozy. Znáte lepší příklad arogance pánů? Fenclova posádka šla ještě dál: maják nemaják, havárie nehavárie, ujeli z místa nehody. Jich se netkla, krom toho, že ji zavinili, a proto ji také, jak říkají, neviděli. Ani ministr ji neviděl. Asi četl v autě lejstra. To přivolává nutnou otázku. Když tento muž nevidí na vozovce - za svým autem - nehodu, když neslyší tříštění skel a nárazy plechu na plech, co vidí a slyší na svém ministerstvu? Problémy zemědělství jistě nejsou tak viditelné a slyšitelné, jako když se srazí auta. Nabízí se otázka zásadnější: Je správa státu natolik "vteřinová záležitost", aby se státní funkcionáři museli řítit krajem "s majáky" rychlostí funkcionářského blesku, nebo jde jen o ješitnost a nadutost úředníků, kteří se právě vyšvihli k vyšší správě věcí veřejných a chtějí si svou efektní, byť pomíjivou moc užít? Kolikrát za rok asi musí státní funkcionář opravdu zapnout maják? Jednou? Dvakrát? Pravdě se podobá - že nikdy. Za časů rudých pánů se říkalo: soudruzi plní úkoly. Proto spěchají. A vy, soudruzi, uskočte. Plníte menší úkoly. Zkusme tedy už jednou říci: Sundej ten maják, ministře. A Fencl, zaplať bůh, nechť vzdá se úřadu. Ujel.

Udělejme si proces
8.3.2001    Mladá fronta DNES    str. 10    Názory
    Karel Steigerwald        
Asanace jde po deseti letech k soudu. Pět vysokých důstojníků komunistické policie a jeden jejich ministr vnitra. V druhé vlně půjdou k soudu "subalterní čertíci" z krajů a okresů, kteří Asanaci prováděli. Komunisté to slyší neradi, ale Asanace byla podobná vyhánění Židů z nacistického Německa před rokem 1941. K soudu nedojde. Nějak se to zatemní. A i kdyby - soud už dnes má v rukávu pěkné podmínečné trestíky, hlavně pro rybky z krajů a okresů. Že by si někdo troufl na ministra vnitra? Ten jistě konal v rámci tehdejších nezákonných zákonů. Nu a ten rámec zahrnoval i překračování rámce. Tak co vlastně soudit? Viník ministr Obzina? A proč právě on? Jakeš o Asanaci nevěděl? A ostatní v předsednictvu KSČ? A co ÚV KSČ? Věděli? A prokurátoři. Soudci? Seznam si doplňte, jak je potřeba. Je to groteskní. Drobní pachatelíčkové před soudem a vládci bez viny. Český vynález - právní kontinuita s protiprávním režimem. Komunistická strana nebyla postavena před soud. Nebyl souzen komunistický puč, porušování zákonů a ústavy ČSR před únorem 1948 skrytě, od února veřejně. Kdo má alespoň nějaký smysl pro spravedlnost, očekával by, že zavrženíhodný režim bude souzen po logice věci: odshora dolů a od začátku do konce. Od velkých ryb a od Vítězného února. Ne jen tak halabala, sem tam někdo, jak se to namátkou najde v archivech. Chybí něco podobného norimberskému procesu. Nějaký alespoň pokus dnešní spravedlnosti mít nějaký úhrnný právní pohled na těch čtyřicet let. Když jej nechce mít náš stát, mohli bychom jej uspořádat my, občané. Právní svépomocí. Ale komu vlastně chybí spravedlnost? Možná nikomu. A co ti ničemové z Asanace? Je to kapka útěchy: alespoň že někdo.

A pak vám řeknou: "Nazdar bazar!"
6.3.2001    Mladá fronta DNES    str. 11    Názory
    Karel Steigerwald        
poznámky 

Stínový předseda vlády, lidovec Cyril Svoboda, si bude vybírat. Zahraničí: Kühnl nebo Zieleniec nebo Žantovský. Vnitro: Kužílek nebo Kopřiva. Školství: Mareš nebo Kroupa. A tak dál. Svoboda si bude vybírat. Unie svobody, DEU a ODA tomu věří. Jak asi výběr dopadne? To je napínavá otázka. Není. Svoboda si přece vybere lidovce. Mají už všechno, nač to špinit hrstkou nějakých cizích ministrů. Jen párkrát se všichni do růžova vyspíte, ráno se probudíte a bude to hotovo. Někteří z vás budou reptat. Ale proč? Mohli jste dávno vědět, jak to s lidovci chodí. Budete naříkat, že vás zas ošidili. Kasal vám odpoví: Přijde mi to nespravedlivé. O sebemenším náznaku nějaké uzurpační politiky KDU-ČSL nelze mluvit. Začnete vykřikovat, že nemáte ani ministra. Kasal vás napomene: Jsem z vás smutný. Některé vaše výroky nejsou ke KDU-ČSL přátelsky laděné. Když budete dál reptat, odsekne vám: Lidovci jsou lidovci. A nazdar bazar!

Jí děti z doslechu
6.3.2001    Mladá fronta DNES    str. 10    Názory
    Karel Steigerwald        
Policie nebude stíhat předsedu vlády a ministra zahraničí za pomluvy o Zieleniecovi. Důvod? Nezná pachatele. Vyslechla pomluveného Zieleniece, ale pachatele nezjistila. Byl tak neznámý, že výslech státníků Kavana a Zemana, kteří s pomluvou vystoupili, byl už úplně zbytečný. Policie k němu proto nepřikročila. Někoho by mohlo napadnout, zda hledanými pomlouvači nemohli být právě ti dva pánové. Nemohli. Že jsme všichni viděli, jak ty podivné a nepěkné informace o Zieleniecovi veřejně šíří, nemusí ještě nic znamenat. To nás jen šálily zraky. Bylo to jinak. Teprve policie podala správné vysvětlení: "Když ty pomluvy oba pánové říkali, byli přesvědčeni, že říkají pravdu. Zeman řekl, že to slyšel od Kavana, Kavan sám to slyšel z doslechu." Policie tak v oboru urážek, pomluv a podobných verbálních ničemností, v politickém životě tolik oblíbených, nabídla neomezené možnosti. Konečně můžeme všechno. Stačí připomenout: máme to z doslechu. Ani nebudeme lhát, vždyť podstatou pořádné pomluvy je právě to "z doslechu". Kdo chce, může se tedy pustit do hanobení, pomlouvání, obviňování - co hrdlo ráčí. Beztrestnost je mu zaručena. Musí dodržet jediné: říkat, že mluví pravdu a že tu pravdu má z doslechu. To stačí. Samozřejmě, že to nestačí. Člověk musí být navíc také předsedou vlády nebo ministrem. Jen si to zkuste, vy obyčejní. Nechutně pomluvte třeba vašeho starostu. Pak už jen čekejte na beztrestnost. Bah! Předseda vlády by se měl chmuřit. Jeho slavné a opěvované "padni komu padni" přec jen neplatí. Zkusme, kam až to sahá. Napišme: "Předseda vlády jí děti. Věříme, že to je pravda. Máme to z doslechu." Copak se s námi asi stane dál?

Hoďte se marod
5.3.2001    Mladá fronta DNES    str. 10    Názory
    Karel Steigerwald        
Češtině zbyl ze starých časů výstižný výrok: hodit se marod. Neznamená: jste nemocný. Neznamená: potřebujete ošetření či lékaře. Znamená něco, čemu jen my Češi dokážeme rozumět. Souručenství švindlů, triků, laskavosti, pochopení a vzájemných úlev. Do cizích jazyků se nedá přeložit. Máte potíže? Hrozí vám ztráta zaměstnání? Pije vám šéf krev? Potřebujete odložit konflikt s vedoucím? Nebo něco nižšího: po socialisticku opravit střechu na chatě? Hoďte se marod. Rozhodně se to vyplácí. Nemocenské dávky jsou dnes vyšší a dostanete se na ně stejně snadno jako kdysi. Takový doktor se ještě nenarodil, který by vám řekl, že jste zdráv a zdráv. Je to vzpomínka na dny zašlé slávy socialistického zdravotnictví? Není. Výraz je starý, ale realita dnešní. Dříve: nejdu do práce, hodím se marod. Dnešní inovace: je lepší být marod než nezaměstnaný. Ochrana před továrníkem: nemůžeš na mě, stonám! To je úžasná kombinace nelítostného kapitalismu s mazaným socialismem. Nemocenské dávky nejsou jen pro nemocné - jsou tu pro lidi, kterým se právě hodí. To je základní devíza našeho sociálního systému. Solidární člověk jistě namítne: copak není jedno, z které státní kapsy berete svou výpomoc? Nemocenské dávky, podpora v nezaměstnanosti, všechno je to jeden čert. Deset let nikdo nechce opravdu inovovat zdravotní systém. Čtyřicet let nefungoval. Ale ponecháme si ho dál. Je dobrý, hodit se může každému, kdo má střechu nad hlavou. Postavte kteréhokoliv politika do vyhrocené situace: reformuj nefungující a masově zneužívaný systém. Co politik udělá? Počká, až se to přežene. Hodí se marod.

Stále stejný chlapík
3.3.2001    Mladá fronta DNES    str. 08    Názory
    Karel Steigerwald        
poznámky 

Milouš Jakeš má konečně názor: největším zrádcem tisíciletí byl Gorbačov. Porážka socialismu je dílem Gorbačovovy zrady. Všichni ostatní, disidenti a spol., byli jen pátá kola u vozu. Ani Jakeš si tedy socialismu moc necení - celé to hnutí stálo a padalo se zradou jednoho (!) Gorbačova? Jiná věc je, že Jakešovi, jak on sám tvrdí, zabavili pas, protože je obviněn z vlastizrady. Posměváčkům se to může líbit, Jakeš sám pochází z dob, kdy zabavování pasů bylo na denním pořádku. Ostatní to však musí zarazit - není to jen svévole? Deset let si s Jakešem pohazují, soudit, nesoudit, vyšetřovat, nevyšetřovat, žalovat, nežalovat. A najednou mu zabaví pas - snad z trapné hořkosti, že nejsou schopni zacházet s Jakešem důstojně, po právu, na výši a spravedlivě - před soudem? Nebo z nějaké mrzké zlomyslnosti? Kam by rudý dědek ještě jezdil? Je to jen zpupnost: jiný poctivý důvod k zabavení pasu není. Uteče Jakeš někam? Bude dál (v zahraničí) páchat velezradu? Vyhne se útěkem trestu? Vždyť mu žádný nehrozí! Ale možná, že mu ten pas zabavil stejný chlapík, který zabavoval pasy už tenkrát - za Jakeše. Takovou figuru si každý režim rád ponechá. Tak či tak, vraťte Jakešovi pas.

Předseda trhá rekordy
2.3.2001    Mladá fronta DNES    str. 09    Názory
    Karel Steigerwald        
poznámky 

Miloš Zeman byl počtvrté odsouzen za nactiutrhání. Je to pěkné číslo. Měl by být rád. Soudy se nebojí veličin. Odsuzují za neslušné výroky i předsedu vlády. Ukazuje se, že Zemanovo oblíbené úsloví "padni komu padni" skutečně platí. Miloš Zeman by však měl být také nerad. Měl by si položit znepokojující otázku: Co to máme za zajímavého předsedu vlády? Co chvíli prohraje soud za nactiutrhání. Mezi předsedy vlád asi trhá rekordy. Před dvěma dny byl odsouzen naposledy. Obvinil novináře z korupce a nedal jediný důkaz. Temperament mu nedovoluje rozsudek přijmout. Odvolal se. A přidal nový výrok: "Korupce je nejobtížněji dokazatelný trestný čin, protože je to jediný trestný čin, na němž mají zájem obě strany." Vysvětluje tím, proč nemá na pomluveného novináře jediný důkaz. To aby ho novinář žaloval znova! Premiér se prostě nedokáže ovládat. Výroky musí ven. Přinášejí mu však nemilé rozsudky. Na rozdíl od korupce, která je podle Zemana užitečná oběma stranám, ty rozsudky nepotřebuje nikdo. Ale to puzení. Každý vzteklý člověk to zná - neovladatelná myšlenka vylétá a do huby se nevrátí.

Co teď můžeme my
28.2.2001    Mladá fronta DNES    str. 11    Názory
    Karel Steigerwald        
Krkoška a Mlejnecký, dva estébáci, týrali v roce 1984 kněze Al trichta v hotelu. Maličké oplétačky z toho měli již tenkrát. Maličké oplétačky u soudu z toho měli i teď. Krkoška - podmínečka, Mlejnecký - nic. Chyťte si kněze. Trýzněte jej v hotelu. Strkejte mu před nos servírku a vyhrožujte mu, že mu přišijete znásilnění. Kněz se po sedmi hodinách zhroutí. Vám se nestane nic. Věříte tomu? Takto olbřímí rozměr má metaforický příběh Krkoška & Mlejnecký. Nic neobjasňuje komunistické výsady lépe. Mlejnecký je u policie dodnes. Prý nemůže být propuštěn. V zemi, kde devět procent občanů nemá práci, je to podivný argument. Devět procent může o práci přijít, estébák ne? Ale Mlejnecký prý nemůže být ani odsouzen: soud v Novém Jičíně stíhání zastavil s odkazem, že už byl jednou potrestán - přeložili jej od StB k VB. Jako by si úředník gestapa zajistil budoucí beztrestnost přeložením k dopravákům. Obyvatelstvo má jedinou možnost: policistu ignorovat. Násilně, až po to obsazení strážnice. Pouliční bouře: pryč s Mlejneckým! Krkoška před soud! ČT by se toho měla ujmout. Parlament může mimořádně zasedat, vyhlásit legislativní nouzi a pro Krkošku s Mlejneckým prosadit právo na spravedlivý trest cestou náhlé novely zákona. Běží teď výročí Vítězného února. To je čas uvažování, jak to bylo a kdo to zavinil? Tehdejší lid? Politici? Slabý slepý Beneš? Celý národ, půl národa? Vychytralí Rusové? Zkoumat dějiny je vždy dobré. Ještě lepší však je ptát se: co teď můžeme udělat my? Vzít si spacák a vzpurně spát na strážnici v Novém Jičíně, kde Mlejnecký slouží? Byl kdysi přeložen k VB nikoliv za týrání kněze, nýbrž za "porušení směrnic platných při vázání spolupracovníka StB". Neboli lákal fízly! Dobrý bože, už to je přece důvod k potrestání!

To hlavní se nesčítá
28.2.2001    Mladá fronta DNES    str. 11    Názory
    Karel Steigerwald        
Ve sčítacích arších marně hledáte - pohlavní styk! Nesčítají je. Nikdo nebude vědět, kolik jich té noci v celé republice bylo. A přitom - neexistuje důležitější údaj. Co je takový internet, kotel na propan či ten nejdokonalejší mobilní telefon proti byť obyčejnému, ale pečlivě provedenému pohlavnímu styku? Bez něj nebylo by ničeho - ani toho internetu, ani tekoucí vody v domě, nakonec ani sčítacích komisařů. Rubriku "styk občanů" však v arších nenajdete. Ani podrubriku jak, kdo, s kým, kudy a kolik. Zda moderně, či postaru, nebo faxem, po internetu, nebo zda jen tak na dvorku. Bloková kotelna stát zajímá, toto nikoliv. Kolik souloží digitálních, kolik analogově? Jednopohlavní, dvoupohlavní, ráno, večer? S cizinkami? S motýly? Mimo byt, v domě? Styk zasloužil by si vlastní list jako byt a dům. Jak chcete řídit stát, když o styku nic nevíte? K čemu vám je frekvence dojížďky, když nevíte, kdo za kým dojíždí? Jak plánovat budoucnost, když se neví, kdo kolikrát? Zas samá hausnumera? Sčítání ztrácí bez těchto údajů jakýkoliv smysl. Ledaže by statistici dokázali tyto nezjišťované údaje vypočítat ze známých čísel - z počtu sprchových koutů, osob v domácnosti a trvale přechodně neobydlených bytů. Ale i kdyby komisaři uvedená čísla registrovali, zas by stát dostal zkreslené údaje - už jen kvůli přítomnosti těch komisařů. Před nimi - komisař s formulářem sedí na pelesti a čeká -, každý by se rozmyslel. A bez nich - samé chlubivé údaje. Chudák stát.

Reklama a víra
26.2.2001    Mladá fronta DNES    str. 12    Názory
    Karel Steigerwald        
Rozhlas jeden den vysílal církevní spot věnovaný sčítání lidu: Pamatuj, že jsme živé společenství, které počítá i s tebou. Pak přestal. Radě pro rozhlasové a televizní vysílání se zdá, že spot porušuje zákon. Propaguje náboženství a má prvky reklamy. Církev se uchýlila do kostelů. Včera vybízela věřící - přihlaš se ke svému občanství, náboženství a víře. Církev chce, aby kolonku náboženství vyplnilo co nejvíce sčítaných občanů. Na tom ovšem není nic divného. Představme si na chvíli, že neexistuje žádná rada a žádný zákon o vysílání. V té chvíli se nikdo nepodiví, že církev chválí v rozhlase své duchovní zboží. I bezvěrci jej mohou chválit. I bezvěrci si mohou přát, aby na sčítacích listinách bylo co nejvíce neznabohů. Dají si rozhlasový sponzoring a řeknou v něm: My bezbožní jsme také živé společenství, které s tebou počítá. Tak by to bylo normální - ve svobodné zemi. Ovšem rada pro vysílání existuje a zákon také. Místo politické propagandy a obchodních reklam reguluje výroky z duchovního světa. Přikládá na ně přísný metr propagandy a reklamy. Zákonu podle mínění rady odporuje i formule velmi lidská - jsme živé společenství a počítáme s tebou. Ale není to naopak? Neměl by veřejnoprávní rozhlas dokonce být určen především právě těm, kteří vytvářejí živá společenství a počítají i s námi?

Protože mají lepší péči
24.2.2001    Mladá fronta DNES    str. 08    Názory
    Karel Steigerwald        
Soud osvobodil tři skiny. Podle svědků měli podpálit byt romské rodiny. Jiný soud osvobodil příslušníka StB. Ten týral faráře. I procesy s předními komunisty-zločinci jsou v nedohlednu. Ani Jakeš a ostatní zrádci před soudem asi nestanou. Závěr: české soudy mají rády rasisty, komunisty a zrádce vlasti. Když už někoho trestají, tak jen malou rybu a jen podmínkou. Pro nekomunisty, nerasisty a nezrádce je to hořký pohled. Pinochetův proces sledujeme se zájmem. Krásně se umíme rozhořčit - chilský vrah by měl jít sedět. Pinochet má přednost - je daleko a netýká se nás těsně. Co se nás těsně týká, zamluvíme. Soudit komunisty? Vždyť to byl málem každý třetí, včetně toho soudce. Zastávat se Romů, když je chce kdosi vypálit? Jakeš zrádce? Tento veselý strejda? Estébák - a mučitel? Vždyť jím byl i Grebeníček otec. A jak pěkně se jej syn předseda zastal! Soudy se asi ohradí: jsou spravedlivé, objektivní a podle zákona. Každý divný případ nějak vysvětlí. I ty tři roky, které daly českému rozvědčíkovi za vraždu německého občana. Nařčení, že nadržují komunistům a rasistům, odmítnou. Na kritiku jsou nedůtkliví dost. Komunisté vedli válku proti většině celého národa. Ať už jich byl milion či dva. Násilně, s pohrdáním ke všemu, čeho si evropská civilizace kdy vážila, nám chtěli vnutit svůj způsob života. Když na to nestačili sami, využili sil krutého ruského impéria, jemuž předali zemi. Zní to už jak fráze, která nudí. Kolik čtenářů tyto věty přeskočí? A kolik statisíců naopak vzkřikne: Ne! Komunismus byl krásný ideál. Kolik komunistů stále ještě zlobně křikne: A to mám zvracet nad svým životem? Pinochet se moci vzdal. Našim komunistům vypadla z levé ruky. Tak ji popadli do pravé. Jsme citliví. Ne jako oni. Proto komunisté stále podléhají zvláštní péči. Nekomunistická většina se spravedlnosti jen tak nedočká. To má svou hořkou logiku.

Co nabízí Rusko Evropě
22.2.2001    Mladá fronta DNES    str. 08    Názory
    Karel Steigerwald        
Nabízí "evropský deštník". Nákresy zatím chybějí, ale lze si je představit. Z Ameriky vylétají směrem k nám rakety. Od ruské strany je pozorují vzdušné radarové oči. Od očí jdou čárky k elektronickým mozkům - v Moskvě. Z Moskvy zas čárky k pojízdným protiraketometům. Z těch vylétají hbité protirakety do vesmíru - a prásk. Ruská protiraketa s americkou raketou do sebe nad Evropou vrazí a do postýlek našich dětí nic nedopadne, leda smetí. U nákresu by mohla být ilustrace: oligarchický finančník dřepí na žoku s dolary. V hubě má doutník, podél uší pejzy. Vypadá jako malý židovský skrček v cylindru s pruhy a hvězdami - jak v antisemitském Rusku odedávna malovávají USA. Z drápů ať kape mu krev. To nabízí Rusko Evropě. Je to podivná bezostyšnost. Němcům trvalo padesát let, nežli první voják bundeswehru pronikl do zahraničních mírových sil OSN. A ještě u toho bylo mnoho rozpaků a otázek - je už čas, nebo si stále ještě místo bundeswehru představujeme wehrmacht? Nu, čas už po té dlouhé době asi je. Rusové to chtějí mít za sebou hned. Ještě ani nepovyrostla jejich demokratická republika a už zas nabízejí ochranu, mír, deštník - Evropě proti Američanům. Na odpuštění čekat nehodlají. Padesát let mořili půl světa, padesát let by měli čekat. To je nenapadne, že nemusejí mít, po tom krutém režimu, mnoho důvěry? Ne. A proč by. Vždyť ani neprohráli válku. Jen se sami vnitřně rozložili. A v ubohosti toho rozkladu - co je povzbudí? Imperiální hrdost, raketomet, vojenský krok. Pro evropský mírový deštník to nejsou dobré podklady. Pro rozkvět svobody a demokracie v Rusku také ne. Pro mocenskou pozici Ruského impéria ano.

Sociální dávky: kozy, husy, krůty
22.2.2001    Mladá fronta DNES    str. 09    Názory
    Karel Steigerwald        
Zní to dráždivě, ale je to tak: v jihopolské Swiednici dávají nejchudším místo sociální podpory kozy. Čtete dobře: kozy. Důvodem bylo zjištění radních, že finanční podpora často končí v místních hospodách. Radní mají za to, že kozy lze těžko zpeněžit, vyměnit za vodku či cigarety - a dávají dva litry výživného mléka denně. Chudí se musí zavázat, že kozu nesnědí. Pro státy s nevyrovnaným rozpočtem a přetíženým sociálními výdaji je to cesta z nouze. Sociálních dávek se chudí lidé nevzdají - natož bohatí. Rozpočty to neunesou. Jak z toho? Zas zvýšit daně? Na pomoc přichází zvěř. Králíci, husy, kachny. Přídavek na bydlení - tři králíci ročně. Dětské přídavky - pět nosnic! Porodné, menší vepřík. Pohřebné - devět černých kůzlátek. Rozpočty by to vzpamatovalo a zemědělci by našli nový mamutí odbyt. Prosaďme nový pojem - místo sociálního státu stát živočišných dávek. Zpráva z Polska je první vlaštovkou. Škoda jen, že je to asi také - kachna.

Dvé rychlovarných konvic
19.2.2001    Mladá fronta DNES    str. 10    Názory
    Karel Steigerwald        
Věru Valterovou vyloučili z odborů. Musely se kvůli tom u dokonce upravit stanovy. Je to velmi podivná zpráva. Uvádí ji sama paní Valterová. Odbory by ji měly velmi rychle objasnit. Přesněji řečeno, popřít. Ani slepec nepřehlédne souvislost mezi tím, že paní Valterová byla dočasně pověřena řízením České televize a touto podivnou zprávou. Jsou snad odbory mstivé? Trestají paní Valterovou? Chtějí tak předvést svou nekonečnou moc? Být vylo učen z odborů je záhadné. Jde to vůbec? A k čemu to slouží - takové vyloučení? Člověk si spíše vzpomíná, že odbory byla věc nucená. Obtížná, bezcenná a povinná. Ta smrtelná nuda vlekoucích se odborových schůzí. Nesmyslné funkce, které odbory plodily, měly jediný význam: aby se nám soudruh zapojil. Ale vylučovat soudruha? K čemu to - vždyť jej ani nikd o nepřijíma l. B ýt odborářem - to vznikalo jaksi samo od sebe, jen místem pobytu. A dnes náhle - vyloučena! Jakési podivné zlověstné slovo ze starých časů. Člověka by hned napadlo: jestlipak jí také vzali pas? A co děti? Vyloučili je ze škol? Odbory tu jsou, či měly by být, pro každého, kdo o ně stojí. Tak zní odborářská myšlenka - přidej se k síle. Paní Valterovou prý naopak vyloučili. Oznámila to před pěti dny. Odboráři se do této chvíle neohradili. Je to nepochopitelné. Přítel autora tohoto článku pracuje na dráze. Je výpravčím. Nesnáší odbory. Odmítl stávkovat. Zakázali mu používat odborářskou rychlovarnou konvici. Koupil si svou. Stojí na pultě vedle té odborářské. Odbory dokážou být přísné. Představme si tedy budoucnost Věry Valterové, ana jde do práce a vleče svou vlastní osamělou konvici. Takový osud jí tedy odbory chystají?

Sčítání lidu je věc veřejná: Fuj číslům, svobodu občanům
17.2.2001    Mladá fronta DNES    str. 11    Názory
    Karel Steigerwald        
podhled 

Je nejvyšší čas vzít situaci pevněji do rukou. Sčítací komisaři od nás chtějí mnoho údajů, které by mohli zneužít. Oni i ta jejich vláda. Hrozí porušení lidských práv, našich svobod a naší nezávislosti. Ti komisaři - kdo je tam dosadil? Pro koho budou sbírat informace? Pro své chlebodárce. Už to slovo - komisař! Jsou snad rudí? Nu, rudí přímo ne, ale mnozí mají pěkné (!) vztahy k politickým stranám! Založme výbor Sčítání lidu - věc veřejná. Televize nebyla úplně všech - někteří lidé se nedívají, ale sčítání všech opravdu je. Sečtěme se sami, nezávisle a vyváženě. Výsledky pak před komisaři skryjme. Dali by je politikům. Hrozí nám jakousi takzvanou pokutou. To je další porušení demokracie. Celou tu akci vede údajná předsedkyně statistického úřadu Bohatá. (Z čehopak asi Bohatá? To se nám neříká. A navíc: dali by tam dr. Chudou?) Zákon o sčítání lidu je špatný. Je to odpudivý výtvor politických sil v parlamentu. Je tudíž neplatný. Na tom nic nezmění žádné tzv. kouzlení s udánlivou zákonností. Žádejme odvolání sčítacích komisařů, rezignaci Bohaté a ing. Kladívka, který nakreslil neplatné sčítací archy. Žádejme vyhlášení stavu legislativní nouze, v němž sněmovna může připravit novelu zákona o sčítání, postavenou na myšlence, že občané se sčítají sami a výsledky sčítání nikomu nesdělují. Místo Bohaté nechť je do čela staťáku sněmovnou jmenován předseda občanského sdružení Fuj číslům, svobodu občanům. Do té doby se nesčítejme. Nejsme sami. Celá kulturní fronta za námi stojí. Zpěváci požadují - nesčítat televizory, zatímco estrádní umělci hájí i brilianty. Co je státu do toho, že je máme, volají. Filmoví režiséři: proč má nějaký špinavý dědek s lejstrem šmejdit po mém soukromí? To je nový Únor! Folkoví zpěváci: roztrhejme fašistické sčítací archy! Herci: Ať to na nás nehrajou, nebo zahrajeme my jim! Rodná čísla nevydáme! Přidávají se i politici. Moc rádi je nevidíme, ale naštěstí se přidávají právě jen ti rozumní. Jan Ruml už dva dny spí v pytli na staťáku, protože je ohrožena ústava! Špidla na pódiu: Viděl jsem sčítací archy a stydím se, že umím sčítat! Jak cynicky zněla nejapná Mackova poznámka: "Nestyď se, Špidlo, neumíš." Někteří čestnější komisaři odstoupili. Nepropůjčí se hazardní hře s naší svobodou. Vždyť co ukázala skrytá kamera, kterou jsme umístili do kanceláře Bohaté, to bylo opravdu tak otřesné, že to ani nelze zveřejnit. Ke sčítání lidu může mlčet jen člověk koupený.

Věc nepěkná, sprostá
17.2.2001    Mladá fronta DNES    str. 10    Názory
    Karel Steigerwald        
poznámka 

Případ Hrubý ze Štiřína jde stále divněji. Že spravedlivě, věří již asi málokdo. Všichni jsme slyšeli, jak Hrubého telefonicky vydírali. I ten telefonující řekl: Ano, můžete to chápat jako vydírání. Hrubý měl sehnat Kavanovi a Zemanovi důkazy, že Zieleniec korumpoval novináře. Nepěkný, sprostý případ. Oba politici se později neslaně nemastně omluvili. S Hrubým to však jde z kopce. Soud rozhodl, že se za to štiřínské vydírání musí veřejně omluvit - on. Asi se nějak přeřekl, kdo je jak velký vyděrač. To vydírání nesoudí nikdo. Kdo pak může mít pocit spravedlnosti? Zato se vrhli na Hrubého. Vyplatil si prý neoprávněně tři sta tisíc odměn. Soud prohrál. Náměstek ministra zahraničí podepsal špatný předpis, podle kterého se Hrubý platil. Měli jsme takové podobné generály - platili jim diety špatně a pak se s nimi pro ostudu chvíli soudili. Hrubý se cítí šikanován - věřit mu to může skoro každý. I ta soudkyně poznamenala, že "pokud by Hrubý jednal podle předpisů, odměnu by patrně dostal". Předpis nepředpis - to nechť si úřady nějak vyjasní. Nám mělo by se vyjasnit: vydírali ministrovi lidé Hrubého? To však nikdo nezkoumá. Nepořádek v předpisech má svou cennou přednost. Zastře věc nepěknou, sprostou.

Na hyeny není čas?
15.2.2001    Mladá fronta DNES    str. 08    Názory
    Karel Steigerwald        
Čtěte to jako thriller z Chicaga či Kalifornie: Před osmi lety bídáka zadrželi jako pěšce na hranicích s deseti kilogramy heroinu. Pustili ho. Ale nikoliv v Chicagu, nýbrž v Liberci. Za tři roky postoupil v bandě výš - zatkli jej jako zástupce šéfa gangu. A pustili jej zas. Druhý byl zatčen za obchod s osmnácti kilogramy heroinu. Za půl roku jej pustili na kauci osm set tisíc korun. O tři roky později: opět zatčen. Po dvou letech vazby propuštěn. Tak to chodí v napínavých příbězích. Americký sen: ošumělý detektiv bojuje s mocnými zločinci - boháči s mnoha chapadly. Žijeme i my v americké pohádce? Drogoví gangsteři procházejí dveřmi našich soudů jako nůž máslem? Policie usvědčuje, stíhá, zatýká, soudy pouštějí? Soudce k tomu říká: Jsme přetíženi. Soudkyně: Neměla jsem důvod se domnívat, že by pokračoval v trestné činnosti. Velkoobchod s tvrdou drogou je velmi odporný zločin - v jeho stínu je mnoho zemřelých narkomanů a mnoho zničených existencí. Zisky jsou přiměřené krutosti obchodu - jsou nesmírné. Kdo se do tohoto druhu obohacování pustí, je právem považován za lidskou hyenu. A na tyto hyeny nemá soudce čas - pro zaneprázdněnost? Co mu čas zabralo - který neodkladný proces? Deset kilo heroinu - jak dlouho trvá takový soud? A co nadřízený toho soudce? Co ministr spravedlnosti? Nejtvrdší odsudek soudce: Pan doktor je hříšník! V chicagském trháku vítězí dobro. Zlo je utopeno v potocích krve. V České republice přežijete, jste-li bandité, ve zdraví i deset kilo heroinu. Ne ale všichni, jen někteří z vás. Jiní mohou jít do vězení za dvě květinky konopí v maminčině skleníku. Každému, co jeho jest.

Kradli i děti
12.2.2001    Mladá fronta DNES    str. 08    Názory
    Karel Steigerwald        
Je nějaký rozdíl mezi zločiny komunistů a nacistů? Na tuto otázku reagují komunisté dotčeně a podrážděně. Odkazují nás na "humanistický náboj" jejich učení. Zločinnost komunismu obalují do sladkých řečí a zářných zítřků. A dílo proměny se jim daří: být antifašistou zní dodnes hrdě, zato na slově antikomunista je stále ještě nalepena jakási pachuť. Když se kácel les nespravedlivých společenských řádů, odletovaly třísky, říkají komunisté hrdě. Nebylo zločinů, nýbrž chyb. Měli by však nastražit uši - k tomu, co mají s nacismem společného, přibyla nová položka. Komunisté kradli děti! Zní to jako z arzenálu antikomunistických center, řekli by komunisté v dobách, kdy měli veškerou moc. Moc už nemají a archivy se přece jen, byť váhavě, otevírají. Vzít dítě nepřátelům komunismu a svěřit je do výchovy v komunistické rodině mělo své perverzní opodstatnění: zanikl jeden příští třídní nepřítel a vznikl jeden nový člověk budoucnosti - tak to hlásala komunistická víra. Komunisté mají tedy své lidické děti. Očekávejme, že některý z vedoucích komunistů brzy vystoupí na veřejnosti - a pokrytecky odsoudí tento hnusný čin. My obrození, demokratičtí komunisté děti již nekrademe, řekne. Lidice mají svou růži, svůj památník, svou celosvětovou pověst - na zrůdnost nacismu se ještě dlouho nezapomene. Děti ukradené komunisty jsou zapomenuty již teď. Nikdo jim nepostaví památník, nikdo pro jejich památku nezasadí růži. Škoda těch dochovaných archivů. Nebýt jich, řekl by již zítra soudruh Grebeníček: Jak podlá lež - my nikdy děti nekradli. Naopak, spolu s Marxem chystali jsme jim ráj. Jaký je tedy rozdíl mezi zločiny komunistů a nacistů?

Zločin a trest soudce Vaše
10.2.2001    Mladá fronta DNES    str. 08    Názory
    Karel Steigerwald        
poznámky 

Soudce Vaš, který poslal na smrt generála Píku, se konečně dočká svého procesu. Je to jedenáct let, co jeho režim skončil. Spravedlnost mele pomalu. Ale jedenáct let - to snad už není pomalost, nýbrž nehybnost. Vašův případ putuje od městského čerta k nejvyššímu ďáblu a zpět. Vraždil, zneužil úřední moci? Soudil po právu? I Vaš uznává, že tehdejší rozsudek nebyl důsledkem soudního nálezu, nýbrž příkazu velkých pánů - komunistů a Rusů. Co se na tomto jasném případu vraždy zkoumá pět až deset let? Ale Vaš není sám, všechny případy týkající se komunistických zločinů jsou si podobné. Spisy cestují sem, tam, leží, popojdou, vrátí se, zas leží. Většina je ráda: neotvírat minulost! Procesy nejsou v oblibě. Vždyť to bylo dávno. Staré křivdy musí udělat místo novým křivdám - i těch je dost. Citlivý člověk se zeptá: A to bude starý pán (soudruh) osm až deset let sedět za vraždu? Nemusí. Prezident mu může dát po rozsudku milost. Důležité je, aby u každého zločinu byl odpovídající trest. A to je to, do čeho se nikomu nechce.

Deset let mravních bahen
10.2.2001    Mladá fronta DNES    str. 08    Názory
    Karel Steigerwald        
V novinách dnešních dnů se běžně dočteme, že politici padají do hlubin morálního bahna. Můžeme se také dočíst, že celá země je rozchvácena zloději. Stranické zájmy prorůstají do nejrůznějších oblastí života. Všude je samá nepoctivost, lež a mazané triky. Není lumpárny, aby se jí lidé z politiky nedopustili. A ti, kteří v politice nejsou, nejsou o nic lepší. Kradou, loupí a jsou podplaceni. Čtyři roky opoziční smlouvy jsou horším morálním neštěstím než dvacet let normalizace. Kořistní sobci a cyničtí pleticháři rvou zemi na kusy. Je spálená, rozkradená, stovky miliard mizí neznámo kde - pěkný výsledek deseti let! Rozkolísané mravní hodnoty, degradace a zmar, nic víc. Člověku je to líto - tolik si přál, aby země vzkvétala, a ona nevzkvétá. Všichni jsme věřili, že po pádu komunismu k rozkvětu rychle dojde. Před očima jsme měli první republiku, demokratický ostrůvek prosperity, svobody a pohody. Masarykova republika byla i naším vzdáleným snem - jako ta loď ve Felliniho filmu Amarcord. Z černoty středoevropské noci třicátých let zjevuje se zářivý sen - osvětlený parník, na nějž pohlížíme s těžko tajenou touhou. Za první republiky byli Češi nejlepší ve své kategorii - dnes jsou to jen desperáti. Mžik - a to krásné odplulo do noci. My, děti Amarcordu, stojíme na břehu s pootevřenou papulou. Bohužel už v roce 1932 píše profesor F. X. Šalda v článku o procesu s politikem Stříbrným: "Objevily se úžasné mravní nedbalky vládních politických stran, jejich morální bezostyšnost, která neváhá přivydělávat si braním obchodních provizí. Proces ukázal takovou rozkolísanost všech základních pojmů, právních i mravních, až jsi z toho měl dojem, že jsme žili v džunglích, v nichž neplatilo právo lidské, nýbrž zvířecí." A pokračuje: "Není možné nadít se obratu v zemi, kde politika je skoro nedotčena ideami, kde rozhoduje neustálé kompromisování a kašičkaření, hokynaření a domlouvání se při kartách. To je trest každé politiky, která opustila velké myšlenky a programy, že ztrácí kompromisnictvím představy o dovoleném a nedovoleném, že se propadá do mravního bahna korupčnického. Pokud někdo nezotvírá okna v té dusné šenkovně, které se říká česká politika, nebude lépe. Pro nejbližší budoucnost nic se nezmění, leda že lidé budou vychytralejší." Co si s takovým svědectvím počít? Pro příznivce špatných obrazů je to další trpké stvrzení: vidíte, již tenkrát, již za Masaryka... Vždyť ten Šalda píše o nás! Ano, Šaldův pohled na první republiku je v rozporu s vysněným obrazem, který máme my. Podle Šaldy, tenkrát i dnes, všechno je to jeden čert. Kradli, kradou, budou krást... Může to však být i jinak. Za Šaldy i dnes - ustavičná chuť k bombastických všeobecným výrokům, k nevkusným moralistním formulím ("padá do mravního bahna"), vždy jsme hotovi popsat skutečnost tak, abychom mohli být co nejrozhorlenější a abychom se tím pádem spoluobčanům jevili co nejmoudřeji. Naříkání se cení, ne úspěch. Tvrzení, že čtyři roky opoziční smlouvy jsou pro národ zhoubnější než dvacet let normalizace, je stejně hodnotné jako názor, že kuponová privatizace přinesla větší zkázu než nacistická okupace. Prvého jsme se už dočkali, druhého se dočkáme. Deset let se zmítáme v jakémsi křečovitém absolutnu mravních bahen. Za Šaldových časů braly se jeho výroky tolerantně - jako sršení zlobného dědka. Vždyť on tak sršel stále. Pokročili jsme - dnes se nad podobnými výroky říká: hle, pravda. Jak to Šalda předpověděl, jsme vychytralejší.

Milý pane profesore,
3.2.2001    Mladá fronta DNES    str. 09    Názory
    Karel Steigerwald        
názory čtenářů 

v žádném případě jsem nechtěl ani Vás, ani ostatní Koháky a Koháčky zatahovat do svých sloupků. Nechal jsem se naopak inspirovat postavami neskutečnými - ptáky Koháky z animovaného filmu Ptáci Koháci autorů Lehkého a Tomana, kteří tak zlidověli, že i někteří kolegové dodnes považují Koháky za druh zpěvného ptactva z čeledi strakapoudovitých. Má metafora se vyvíjela takto: tažní ptáci a vízová povinnost, z toho pak vzdálené země, odkud už je jen krok k Ostrovům svatého Koháka. Přijměte, prosím, toto vysvětlení jako omluvu všem Kohákům - neptákům. Zůstává ovšem otázkou, zda k zatahování Koháků někam jinam (do filmu) nepřikročili právě ti autoři Lehký a Toman. To však já už nevím.

Kterou cenu asi dostane?
3.2.2001    Mladá fronta DNES    str. 08    Názory
    Karel Steigerwald        
Příběh Muammara Kaddáfího a Nobelovy ceny se vyvíjí desítky let. Už v sedmdesátých letech minulého století (1971) upozorňoval izraelský spisovatel a humorista Ephraim Kishon, že Kaddáfí požaduje na Norech Nobelovu cenu za literaturu. Libyjský vůdce napsal tehdy svou slavnou Zelenou knihu, a k Nobelově ceně měl tedy jen krůček. Její udělení zdůvodňoval řízným srovnáním: Když to dali tomu Židovi Churchillovi za ty jeho nudné vzpomínky, mohou to dát i mně! Na tom něco bylo. Civilizovaný svět se trošku vrtěl. Jak z toho? Kishon tehdy navrhoval, když už Nobelovka, tak za chemii. Má naftu! To bylo řešení! I Kaddáfí byl pro. Řekl v OSN: Když nebude cena, nebude ropa. Utáhnu kohouty. Tak vznikla ropná krize v sedmdesátých letech. Sešlo přesto i z této ceny. Chtěli by ji všichni naftaři. Pár let byl klid. Nyní je na obzoru Nobelova cena za mír. Kaddáfí už ji prakticky měl v ruce. Zdůvodnění sedí: za zády má vraždy, atentáty, exploze. Naznačil však, že už to víckrát neudělá, a vydal jednoho teroristického pěšce soudu v Nizozemsku. Za takovou statečnost se Nobelova cena za mír běžně uděluje. Smolař Kaddáfí si to však opět pokazil. Náhle řekl, že soud neuznává. V pondělí předloží takové vlastní důkazy k nizozemskému rozsudku s teroristou, že soudci budou, jak řekl, mít jen dvě možnosti: buďto spáchají sebevraždu, nebo přiznají, že se mýlili. Zdá se tedy, že se sice pár soudců zastřelí, ale Kaddáfímu Nobelova cena zas o chlup unikne. Nebuďme z toho smutní. Stačí pár nových explozí a může ji ještě mít. Ovšem tentokrát za fyziku. Za objevy o chování pevných těles po výbuchu na rozhraní troposféry a propopauzy při tlaku 1,01.10 5 Pa a hustotě 1,3 kg/m 3. Laicky řečeno: po výbuchu letadlo spadne vždy dolů.

Gogol, Heller, Fencl, vojtěška a bahno v rybníce
2.2.2001    Mladá fronta DNES    str. 09    Názory
    Karel Steigerwald        
podhled 

Jak vládnout? Ruský spisovatel Gogol doporučuje číst. Hlavně číst knihy. Jedna z jeho románových postav říká: Dámy a pánové, vezměte si pak u mě na okně knihy a čtěte! Ruský šlechtic se ovšem bránil: Nebudu nikdy číst! Vím, k čemu vede četba. Člověk začne chlemtat mléko. Padne na kolena a vzkřikne: Pravoslavní, odpusťte mi, dělám falešné peníze! Jiný snaživý šlechtic s hrůzou odpověděl: To já čtu. Celou noc jsem četl knihy. Ale nepochopil. Jacísi cizinci. Prý moře? Proč? Je to děs. Takto se vládlo na Rusi. Nevzdělaně, bez četby. Naše vláda čte. Tuto středu předložil ministr Fencl vládě materiál, podle něhož se zavádí dotace zemědělcům, kteří uvedou část půdy do klidu. Do klidu rozuměj - že nevysejí plodinu. Podkladem tohoto vládního materiálu je román Josepha Hellera Hlava XXII. Ministr jej zřejmě dobře zná a vybral si zajímavou pasáž z kapitoly devět s názvem: Major, Major, Major, Major. Heller píše: "Kolohnátský farmář byl přesvědčený o tom, že každá vládní podpora, pokud se ovšem netýká farmářů, zavání socialismem. Byl přívržencem usilovné pilné práce a odpůrcem těch žen lehčích mravů, které s ním nechtěly nic mít. Jeho specialitou byla vojtěška, na jejímž nepěstování velmi vydělával. Vláda mu velice dobře platila za každý metrák vojtěšky, který nevypěstoval. Čím více vojtěšky nesklidil, tím více peněz od vlády dostal a každý halíř, který si takto vydělal, vynakládal na nákup dalších pozemků, aby mohl množství nesklizené vojtěšky stále zvyšovat. Pokud šlo o nepěstování vojtěšky, nedopřával si oddechu. Den co den vyskakoval k polednímu z postele, aby se přesvědčil, že pole zůstala neobdělána. Do půdy investoval velmi promyšleně a brzy nepěstoval více vojtěšky než kterýkoliv jiný farmář v okrese. Kdyby si Pán nepřál, abychom urvali, co se dá, říkával, nebyl by nás obdařil dvěma silnýma rukama, které to umožňují." Je to správná zásada - nač vymýšlet kdovíjaké pokusy, když stačí vzít román od dobrého spisovatele, začíst se, udělat si pár poznámek z deváté kapitoly - a vládní materiál je hotov. Fencl jde ovšem dál. Čte v Hellerovi: "Je Orr blázen? Je, přisvědčil doktor. A můžete ho proto vyřadit z letové služby? Jistěže, ale musí mě požádat on, řekl doktor. A proč vás nepožádá? Protože je blázen." A tu už ministrovi svítá. Rodí se nová dotace. Ctižádostivci mohou hádat, které dotace se dávají podle tohoto dialogu. A opačně, který román inspiroval ministra k poskytování dotací na odbahnění rybníků pro rok 2001? Tak se má vládnout! Od toho zde knihy jsou. Ale pozor - číst jen ty humoristické. Představte si Fencla, an čte Alberta Camuse Mor. Kdo by pak bral příplatek?

Vlastimil Balín proti vízům
2.2.2001    Mladá fronta DNES    str. 08    Názory
    Karel Steigerwald        
poznámka 

Místopředseda KSČM Balín řekl, že není příznivcem administrativních řešení vztahů mezi zeměmi. Řekl, že se mu nelíbí víza pro Kanaďany ani pro Čechy. Je proti. Měl však říci, co se mu líbí. Vezměme to popořadě: Žádost o devizový příslib. Žádost o výjezdní doložku. Pozvání od příbuzného. Zvláštní pas pro Jugoslávii. Hraniční pásmo. Ostnaté dráty na hranici. Střelba do lidí, kteří nerespektují "administrativní opatření KSČ". Psi cvičení na lidi. Proti tomu je obyčejné vízum úplný hadr! Balína to nezarazí. Objeví se problém s vízy, on poradí. A proč ne, když ví, jak na to.

Diplomacie u Koháků
1.2.2001    Mladá fronta DNES    str. 08    Názory
    Karel Steigerwald        
Vláda uvalila na kanadské občany s platností od prvního apríla vízovou povinnost. Apríl to však není, nýbrž usnesení. Vízová povinnost pro nás při cestách do Kanady platí již tři roky. Důvodem jejího zavedení byla zvýšená emigrace našich romských občanů do Kanady. Žádosti o azyl zdůvodňovali rasovým útiskem, což je nepříjemný vzkaz domů. Nepřehlédnutelné bylo i lákadlo kanadských sociálních dávek. To je zas nepříjemné pro Kanadu: projevovat zvýšenou (a záviděníhodnou) citlivost ve věci rasových útisků a současně utlačovaným cizincům z chudších zemí zamezovat vízovými bariérami přístup k bohatému kanadskému stolu. Je to (nejen) kanadský problém: jak čelit zneužívání humanitární pomoci ekonomickými cestovateli? Vízové opatření je řešení jistě špatné. Je na kanadské straně, aby hledala rozumnější, a na naší diplomacii, aby ji o špatnosti víz přesvědčovala. Uvalit víza na Kanaďany je jen furiantský truc. Přijíždějící Kanaďané naší zemi nepřinášejí problémy. K vízům pro ně nemá naše vláda žádný racionální důvod. S velkou Amerikou jsme v téže situaci z podobných příčin: oni víza nemusí, my ano. Co si vláda netroufne na USA, troufne si na malou Kanadu? Ale co když je Kanada také velká - ví to vláda? Ale vést trucdiplomacii je znakem malých uťápnutých a popudlivých zemí: vy nám přes hubu, my vám taky. Když ČR uvalí (z nějakého věcného důvodu) víza na občany Ostrovů svatého Koháka, co udělají ostrovní diplomaté? Totéž - na oplátku. Kavanova diplomacie se může bránit, od prvního apríla bude mít v ruce účinnou (koháckou) zbraň: zrušte vy, zrušíme i my. Může také poslat do Kanady řadu "sebevědomých" demarší - víza nevíza, jsme hrdá česká zem s hrdými "národními zájmy". Tak to chodí u Koháků. Diplomacie začíná o kus dál.

Dubček let devadesátých?
31.1.2001    Mladá fronta DNES    str. 09    Názory
    Karel Steigerwald        
Zvolení Svobody lídrem Čtyřkoalice bylo překvapením. Většina je přijala souhlasně. Také zvolení Dubčeka v lednu 1968 bylo velkým překvapením. Také tehdy se ukázalo, že bylo výsledkem velkého zadrhnutí. Konzervativní poststalinovci kontra příští hrdinové "obrodného procesu". Tak se zrodila postava Dubčeka, který z hlediska toho, co politbyrem zmítalo, nevyjadřoval nic. Obě strany si mohly právem myslet, že právě je bude Dubček dobře reprezentovat. Vítal jej Bilak, pozdější zrádce, vítali jej politici s lidskou tváří. Ani dnešní Svoboda nikomu nevadí, mnozí do něj vkládají naděje. Dubčekovou předností byla lidská vlídnost, neokázalá rozpačitost a dobrá vůle. Z těchto vlastností se ovšem žádná politika nesloží a Dubček také žádnou neměl. Proto byl tak populární. Stal se symbolem toho, co neprosazoval a nevytvářel. Ty tři lidské vlastnosti k tomu postačily. Pozorného diváka nemohlo udivit, že jako loutkový předseda parlamentu dal ruské okupaci právní košili a odhasoval i zákony proti sobě. Celému "obrodnému procesu" vtiskl podobu chaotického a nekoncepčního snílkovského pokusu amatérů zlepšit nezlepšitelný svět. Přesto je památka na něj vlastně kladná: "Náš Saša čelí hnusnému Brežněvovi." Málokdo by dokázal popsat, jakou vlastně politiku představuje Svoboda a jakou má osobní vizi. Býval považován za představitele toho křídla lidovců, kteří jsou pro úzkou koaliční spolupráci s ČSSD. Ale hned po zvolení Svoboda řekne: Jsem vždy loajální k pozici, kterou mám. Naše uskupení bude středopravé. Mohl by dodat: Až do změny pozice, kterou mám. Vůdce Čtyřkoalice - ale kam ji tento domnělý předseda vlády povede? To je záhada, kterou převažují jen Svobodovy "člověčí" vlastnosti. Ty má. S trochou nadsázky, byť mu tak lidsky nepadají brejle, dá se říci: Dubček let devadesátých. Znamená to, že naše politika nechce jasný názor - ani toto, ani tamto -, nýbrž jen předáky podle pozice? Budou častěji výsledkem českých politických střetů zdvořilí, uhlazení, nicméně však také amorfní slušní lidé bez názoru? Postavit takového člověka do čela má jedinou přednost: je to schůdné řešení. Spokojenost politické scény s tímto řešením nevěstí ovšem nic dobrého. Politik bez programu a bez vize, bez názoru, opatřený "dobrými člověčími vlastnostmi" má u nás vždy na růžích ustláno.

Kolik buřtů za šesták
27.1.2001    Mladá fronta DNES    str. 08    Názory
    Karel Steigerwald        
Říkají průzkumy veřejného mínění, jací jsme, nebo jde o jakési moderní náboženství? Jen sedmnáct procent občanů si myslí, že politici dbají na voliče. Jedenačtyřicet procent občanů považuje předlistopadové komunistické politiky za odborně zdatnější. Vyšší morální úroveň přiznává nynějším představitelům jen sedmadvacet procent občanů. A jen devatenáct procent občanů věří, že dnešní politici mají méně výhod než ti komunističtí. Politici jsou na tom velmi špatně. Ale ani občané na tom nejsou lépe. Každý čtvrtý dělník, podnikatel a živnostník a každý třetí Severočech jsou rasisti. Dohromady - miliony Čechů. Důvodem k rasismu je hlučné chování jiných národů na veřejnosti. Takové jsou výsledky posledních průzkumů. Za první republiky, kterou většina řadí (podle průzkumů) k nejkrásnějším obdobím země, formulovaly se výsledky průzkumů lapidárněji do vzletného výkřiku: To by se za Rakouska stát nemohlo! Přikládalo se k tomu vysvětlení, kolik bylo kdy za šesták buřtů. Dnešní společnost, která se vyjadřuje jen v číslech, by něco tak nevědeckého nepřijala. Ale smysl průzkumů veřejného mínění tím vyjádřen byl. Tkví v řazení a formulování špatných zpráv. Dobré zprávy se do průzkumů dostanou zřídka. Také o ně nikdo nestojí - vypadal by jako idiot. Viz klasické: Jste spokojen se svým platem? (Který hlupák je?) Nebo: Vážíte si sněmovny? (Je takový veleduch, že rozpornost a různost celé sněmovny obejme svou sympatií?) Mohli bychom udělat závěr: politici jsou lumpové. Nikdo si jich neváží. Dokonce se jim to zhoršuje. A voliči? Pouhá rasistická verbež. Typická kritika demokracie: chamtivá lůza, která si jen chce cpát břicha, volí ničemné předáky, aby jí ta břicha krmili! Takové zprávy nám nejraději přinášejí průzkumy. O břichounovi a ničemech. Dobré zprávy přinášíme si většinou každý sám.

Spravedlnost je pěkná hračka
26.1.2001    Mladá fronta DNES    str. 08    Názory
    Karel Steigerwald        
Je tomu čtvrt století, co se vrátil agent Minařík. Před deseti lety byl obviněn z přípravy teroristického útoku na Svobodnou Evropu. Jeho proces se rozvíjí velmi pěkně. Z vazby jej pustili na kauci za pár týdnů. V září 1993 dostal čtyři roky nepodmíněně. Vrchní soud v srpnu 1994 rozsudek zrušil a vrátil případ k došetření. V prosinci státní zástupce stíhání zastavil. Zdálo se, že Minařík má po legraci. Naštěstí neměl. Tak zdařilého procesu by byla škoda. V únoru 1995 podal ministr Novák stížnost pro porušení zákona. Od prosince 1996 se jím začal zabývat Úřad pro vyšetřování zločinů komunismu. Začátkem roku 1998 obdržel obvodní soud novou žalobu. Tři roky trvaly pěkné nové procedury: žádost o odtajnění spisů, prověrky přísedících. Některé dokumenty odtajněny nebyly. V prosinci 2000 se soud začal případem opět zabývat. V neveřejném jednání rozhodl o novém vrácení státnímu zastupitelství k došetření. O tom všem byl Minařík čas od času informován. Je to impozantní minulost. Ale budoucnost, která případ čeká, je stejně skvělá. Považte: v roce 2002 bude agent zas předvolán v výslechu. Omluví se, protože mu onemocní teta. K výslechu dojde na sedmý pokus v lednu 2003. V únoru vznese Minaříkova teta námitku k ombudsmanovi Motejlovi: Není synovec Slovák? 24. května 2007 rozhodne Ústavní soud, že je Čech. Někdy kolem roku 2015 začne nové jednání před obvodním soudem, kterého se Minařík zas neúčastní: pohřeb starší tety. V lednu 2017 projev Grebeníčka v parlamentu: Justiční zvůle na podplukovníkovi! V dvacátých letech dojde k četným pohybům případu nahoru a dolů. Dva roky zdržení vynese expertiza: Co to byla Svobodná Evropa? Pro častá onemocnění a mnohé pohřby tety se Minařík devětkrát omluví. To zdrží jednání o sedm let. Padnou tři rozsudky na osm, pět a dva roky vězení. Všechny budou pětkrát zrušeny a případ vrácen. V roce 2031 spáchá na kapitána atentát pravnuk Lídy Rakušanové. U soudu se hájí: Chci spravedlnost ve jménu prababičky Lídy. Dostane jen sedm let, protože agent přežije. Bude mu však v té době již více než osmdesát šest let a o proces se přestane zajímat. Zemře v roce 2041. Proces převezmou dědicové. Nudit se nebudou: jistě proces dál udrží v chodu.

Svět podle předsedy
24.1.2001    Mladá fronta DNES    str. 09    Názory
    Karel Steigerwald        
poznámky 

Předseda KSČM Grebeníček nemá důvodu pochybovat o tom, že pánové Pilip a Bubeník jednali v rozporu s kubánskými zákony. Naznačuje ve starém sovětském stylu, že za tím vším je prezident Havel a že takzvaný boj za demokracii se může "i slušně vyplácet". Grebeníčkovi se zjemňuje jazyk. Dřív se v jeho straně říkávalo "v žoldu kapitálu". Být svět podle Grebeníčka, mohl by jít do vězení i on. Má kubánské stanovisko, sešel se s Kubáncem - diplomatem, mluví v podivných narážkách o prezidentovi. Je to zkrátka takový kubánský špiončík. Kdo ví, třeba u nás chystá takzvanou kubánskou revoluci. V žoldu těch vousáčů? Má však výhodu, svět podle něho u nás už není. Grebeníček, rád či nerad, žije ve svobodné zemi, může povídat, co chce, a může se stýkat, s kým chce. Je, byť by sám říkal, že jen formálně, svobodný občan. A to právě je na komunistech okouzlující: dosyta využívat přesně toho, co všem, mohou-li, odebírají jako první: svobody.

Stát nejsme my
24.1.2001    Mladá fronta DNES    str. 08    Názory
    Karel Steigerwald        
Můž e to vypadat jako námět na komedii k popukání. Exekutor vás omylem vystěhuje. Nežli přijdete domů, odveze vám všechny věci a byt zapečetí. Spletl se. Měl vystěhovat jiného občana. Nepomůže vám ani policie, ani to, že jste vlastníkem bytu. Že jde o omyl, dozvíte se až u soudu. Příběh se stal v obci Třešť. Komedie je vtipná - pro diváky. Postavy však trpí, v tom právě je humor. Příběh se zaplétá, figury se propadají do tenat nedorozumění. Divák se směje a král komedie - omyl - slaví triumf. Smích skrze slzy. V životě tomu tak není. Omyl se napraví a je po legraci. Není. Vystěhování bytu, sbalení věcí, zapečetění dveří, jak to dlouho trvá? Půl dne? Dokonce den? A náprava? Po čtrnácti dnech žije majitel bytu stále - v podnájmu. Zasedne městská rada. Zkoumat se bude něčí zavinění. Nikdo nepopírá, že došlo k velké újmě fyzické a morální. Komedie pokračuje. Včera nasadili pánovi nové dveře. Zítra možná bude zas bydlet. Co mu kdo dá za to hoře? Žádná komedie, život. Kolikrát už jsme to zažili - omyl úřadu, který občanům způsobil škodu. A pak: komise, zasedání, odvolání, vymáhání. Na jedné straně státní mašinerie, na straně druhé dotěrný ovád - občan. Zkusme si představit, jako učební pomůcku, situaci opačnou: z nějakého omylu či nedorozumění vystěhujeme státu jakousi jeho kancelář - i s věcmi. Třeba okresnímu přednostovi. To bude rychlost - do večera vše v pořádku, na svém místě, občan potrestán, dveře zasazeny. Na straně jedné - svobodný a sebevědomý občan, na straně druhé s ním si rovný stát. Oba nositelé stejných práv. Takový je ideál. Skutečnost je stále ještě jiná. Stát je vše. A my jsme nic, jsme nic, jsme nic. Vysadí nám dveře, zapečetí byt, svolají komisi. Chápeme, z jak starých časů tohle pramení?

Boj za svobodu. Jejich?
23.1.2001    Mladá fronta DNES    str. 08    Názory
    Karel Steigerwald        
Za pravdu jim dal prezident, sněmovna i vláda. Dočkali jsme se toho, co se očekávat dalo: ČT není teď ani svobodná, ani nezávislá, nýbrž jejich. Z veřejnoprávnosti postoupili jsme o stupínek níž: ČT na čas patří skupině obyvatel - stávkujícím. Je to pochopitelné - po revolučních vítězích nikdo nemůže chtít, aby byli k názorům ostatních úzkoprse korektní. Předmětem veřejnoprávního zpravodajství učinili sebe, svůj boj a své názory - jak by ne, když vyhráli. Bude zítra sněmovna konstatovat, že veřejnoprávní televize nenabízí objektivní zpravodajství, nýbrž příznivý obraz sebe - když tu televizi vzbouřencům na čas nechala a všechny jejich požadavky splnila? Má akční výbor stávkujícíc h přesto pokračovat ve stávce? Odchod trosek vedení ČT, instalace revolučního ředitele, takto přece eskalují revoluce. Až parlament neschválí zákon, který se líbí jim, nýbrž jiný, odvolají parlament? A proč ne. Revoluce není kompromis a ústupek, revoluce bere vše. Realističtější požadavek klade odborář Falbr: záruku beztrestnosti. Revolucionáři ji budou potřebovat. Stávka skončí. Přijde nový zákon, rada, ředitel. Jiný postup ani není možný. Politici se od stávkujících odvrátí. Jak jim parlament televizi vydal, tak jim ji zas odebere. Ale nový ředitel (kdo bude mít tu odvahu?) se bude muset srovnat s právními aspekty vzpoury a se svévolí vzbouřenců - což parlament jako politický orgán nemusí. K soudu nepůjde stávka - ta se ve svobodné zemi smí -, nýbrž filipika o duchu a zákonu a spor o to, co kdo komu v ČT vzal. Stávka je stávka, budiž. Mohou však stávkující zabavit také produkt firmy - v případě ČT její program? Revoluce se rozmočí v nudě všedních dnů, ale tato důležitá otázka s námi zůstane až do rozsudků. Pokud ovšem nějaké budou. Možná se, jsme v Čechách, všem víc zalíbí horší možnost: Zapomeňte, vše je odpuštěno. Vzhůru do nových vzpour.

Rekvalifikujte se na mladého
22.1.2001    Mladá fronta DNES    str. 08    Názory
    Karel Steigerwald        
Dívejte se škaredě na svět. Nikdo vás už neocení. Jste sice starší, ale budete žít ještě asi třicet pět let. Jenže už vás nepotřebují, patříte mezi nezaměstnané. Svět už je jiný. Minulé století se dvořilo mládí. Ani v tomto století, trvá první měsíc, to nemusí být lepší. Mládí vpřed - vzor pro staré. Sport, sex, twist, go, Ježíšku, go. Celé dvacáté století tvořili mladí nové světy. Všechna totalitní hnutí prohlásila mládež za avantgardu lidstva. V Číně, v Německu i v Brně. Je to pochopitelné: vznětlivá a tupá nevědomost mladých nepopsaných listů. Pro nové dílo nové lidi - bez zábran. Ale starý hlupák bývá příjemnější než mladý hlupák. Méně škodí: je unaven a leccos o své hlouposti už ví. My jsme mládež nová, mládež Gottwaldova, to bylo možné zpívat. My jsme Gottwaldovi staříci - možné nebylo. Mladý člověk věří: být starý je vina. Mládí je hodnota! Rekvalifikujte se na mladého. Dnes není lépe. Kult mládí trvá. Mnoho firem nemá o staré pracovníky zájem. Jiné se jich zbavují. Stará povolání mizí, vznikají nové odbornosti. Po mládeži je zas poptávka. Starší lidé nemají chuť a zájem neustále se učit a cvičit nové dovednosti. Stáří v Čechách začíná brzy - už po čtyřicítce. Existuje nepochopitelná úměra: čím více hrubosti vůči starým lidem, tím dříve stáří začíná. Být starý však není otázka věku - znamená to být zatrpklý, odmítat novoty, nezajímat se o proměny světa, nadávat a kapat do cizích uší vlastní jedy. Stáří začíná, když duše chátrá a tělo se směje. Žijeme v nekorektním světě. Firmy se nestydí psát: Starého a starou nepřijmeme. Mají pocit, že to není bezostyšné. Ale padesátiletí lidé jim jdou vstříc: Ano, jsem už stár a svět se mi hnusí! U nás se nikdo nehanbí za výraz: Neznám a nechci už znát. "Mládí vpřed" je hloupá móda. Stejně jako: "Pro nás to už není!" Oběma se u nás holduje stejně.

Svoboda podle otroků
19.1.2001    Mladá fronta DNES    str. 08    Názory
    Karel Steigerwald        
Čím méně svobody v zemi, tím více zákonů, vyhlášek a jejich nelogických propletenců, které do nejmenších podrobností popisují a regulují ty nejdetailnější záhyby života. Zákony jsou zapotřebí zejména proto, aby neplatily a aby se mohly obcházet. Ústavní soud učinil krok opačným směrem: o slepicích, mejdanech, nočním hluku a kvílících cirkulárkách mohou se nadále obce usnášet vyhláškami, jak samy usoudí. Doposud se mělo za to, že k nezrušitelným právům a svobodám občana patří i tak malá a nicotná práva a nicotné svobody, jako je právo zapínat cirkulárku kdykoliv či svoboda nočního křiku opilců. Kde máte zákon, který nám to zakáže, volávali zastánci této otročí volnosti. A měli často úspěch. V zemi, kde bezmála každý (a rád) ignoruje kdejaký zákon, kde s chutí zákon překroutíme v jeho opak, platí také pravidlo hnidopichů: Smí, či nesmí obec zakázat chov prasat na mém balkoně do náměstí? V tom přece vězí ta novinka dovezená z ciziny - občanské svobody. Kdo zakazuje pít víno v parku u nemocnice, bere nám je! Boj o takto chápané svobody je fraška - skutečná svoboda občana mizí v záplavě malých vítězství nesvobodných myší - hodím pertardu na zem, pošlapu libosad, zaječím si v noci, kdo mi to zakáže? Tak si svobodu představují otroci. Ústavní soud tedy nově říká, že obce mají velká práva na malé věci: zakázat, upravit, vymezit - prostě uložit občanům pravidla, která omezí každého, ale všem také vyhoví: sekačky zapínejte od tehdy do tehdy, řvěte v noci tam a tam, co byt v paneláku, to nejvýše pět slepic. Kdo chce, může s těmi zákazy jít opět k soudu. Ostatní si pomyslí: je to obyčejný krok k dospělosti.

Kuba sí, Yankee no
18.1.2001    Mladá fronta DNES    str. 06    Názory
    Karel Steigerwald        
Komunista Ransdorf soudí, že Pilipova kubánská mise byla pokoutní akcí. Kubu lze i pochválit, její režim není tak zlý - nestřílí proti místním lidem a za patnáct let popravil jen pět lidí. Ransdorfův kolega Filip jde ještě dál. Soudí, že by Kuba měla oba zadržené občany vydat českému státu, aby sám rozhodl, zda je potrestá, či ne. Podle Filipa by to zlepšilo česko-kubánské vztahy. Ransdorf podporuje vyslání "parlamentní delegace", která by se na Kubě "přesvědčila" o poměrech. To by byl lepší příspěvek k ochraně lidských práv. S delegací by asi mohli jet i umělci. Po návratu by asi mohli zpívat: "Kuba sí, Yankee no, lid neprodá svou kůži lacino." Pro naše dnešní komunisty je Havana to, co kdysi pro Gottwaldovo vedení Moskva. Pilip a Bubeník připomínají Ransdorfovi ty časy, kdy i k nám jezdily pokoutní mise a kdy u nás bylo nebezpečné stýkat se s cizinci - i pro ty cizince. Nedivme se, že Ransdorf na to nevzpomíná rád. Vždyť se tenkrát už ohlašoval soumrak komunismu. Jak strašné "zločiny", "vlastizrady" a "špionážní případy" tehdy komunističtí propagandisté, policisté a soudci spřádali. Stačilo však, aby zmizel komunismus, a v tu ránu se z těch hrozných zločinů staly obyčejné a všední věci: lidé se stýkají, s kým chtějí, a říkají nahlas, co chtějí. Vládám po tom nic není. Ransdorfovi to může být nepochopitelné: Pilip a Bubeník dělali na Kubě to, co dělají svobodní lidé ze svobodné země. Dělali to však v zemi nesvobodné. Nemůžeme po našich komunistech chtít, aby toto rozpoznali. Mají třídní instinkt: jakmile zavětří svobodný čin, vzepřou se. Není však špatné dozvědět se přímo z jejich úst, jakému světu dávají přednost před námi. Kubě, Severní Koreji, snad Vietnamu a Číně. Pilipovu a Bubeníkovu misi můžeme hodnotit různě - je to více taktické, účinné, prospěšné, či méně, měli to či ono udělat jinak, lépe, hůře - to možné je. Říkat však "pokoutní akce" může jen duch, který před svobodou lidí dává přednost své vizionářské pýše.

Pásal kozy s tetou Klause
16.1.2001    Mladá fronta DNES    str. 09    Názory
    Karel Steigerwald        
Za komunistů patřil každý někam. Rolníci, děti vykořisťovatelů, reakční maloburžousti, kádři, kulaci, horníci. Každé skupině příslušelo, co by mohla či nemohla. A podle toho se s ní zacházelo. Maloburžoust by mohl, mohl by i syn vykořisťovatele a kulak. Nemohl by naopak dělník, podruh a už vůbec ne kádr. Pracující inteligent buďto mohl, nebo ne. Tak se stále chvěl. Dohromady se tomu říkalo "kádrové předpoklady". V podivné podobě nám toto třídění zůstalo. Neustále se dozvídáme, co by kdo mohl, kdyby - a tak je s každým také zacházeno. Ne po činech, ale po úmyslech poznáte je! Celá televizní vzpoura je proti tomu, co by se stalo v budoucnosti se svobodu v televizi - kam až by to závislí členové televizní rady dovedli. Důkaz: udělali by to, protože by to mohli udělat. Telefonovali, znají někoho, tykají si s tamtím, někteří jsou členy některé strany, jiní chodí do kostela. Nejkuriózněji to odnesl pan Erben. Je vinen takto: padesátkrát telefonoval Petře Buzkové! Co záleží na tom, že je té Buzkové určitého druhu tatínkem? Telefonoval - a basta. A vina druhá: vždyť má právě tuto svého druhu dcerku! Tato kádrovací metoda má velkou přednost: je použitelná vždy a na každého. Všichni někoho známe, s někým si tykáme, někdo nám telefonuje, někomu zas my, naši příbuzní někým jsou, někdo zas byla naše milenka či jsme něčím otcem. Proměnlivost předsudků zdokonaluje boj: pan Hodač je závislý, protože prý měl být mluvčím ODS, pan Paluska závislý není, protože byl vloni jen náměstkem ministra. To dává české politice ohromné možnosti a obrovský operační terén. I komunisté to měli z téhož důvodu - posunuli vás v kolonce a byl jste vyřízen. Nebo naopak - šel jste nahoru. Místo činů a faktů - kádrové posudky. Svět strašlivé zvůle, mýtů, předsudků. Co skutečně uděláte - nehodnotí nikdo. Nezničitelnou silou televizních vzbouřenců je, že oni útisk nedokazují, nýbrž předvídají. To je výhodné. Co se teprve má stát, nevyvrátíš nikdy. Mohli však být ještě mazanější a počkat, až agenti ODS a ČSSD sami vlezou do pasti a svobodu slova potlačí. To by teprve byla aféra, až by se konečně soudily činy! Místo toho - v pasti jsou nyní vzbouřenci. Ale mají ještě šanci: na každého, kdo o nich řekne křivé slovo, udělají materiál z epochy před mobily: pásal kozy s tetou Klause.

Ve psech to není!
15.1.2001    Mladá fronta DNES    str. 08    Názory
    Karel Steigerwald        
Parlament se mýlí. Problémem nejsou psi, nýbrž lidé. Ty je třeba regulovat, držet na šňůře v blízkosti psích obydlí a náhubek jim z úst sundávat až v lese. Tam ať si na sebe štěkají ty hnusné věty, jichž jsou jen lidé schopni. Vůbec není jasné, proč mají být diskriminována bojová plemena psů, když se mezi námi potulují bez povšimnutí zákonodárců bojová plemena lidí. Pravdu mají ti odborníci, kteří upozorňují, že nebezpečný není pes, nýbrž lid. Viděli jste někdy psy, aby vedli válku? Aby založili gulag či Osvětim? Aby v dobách míru vstupovali do politických stran a občanských sdružení a vyštěkávali: pravda jsem já? Vyzpěvovali někdy psi: pojďme všichni na Žida, bohatce, vezmeme mu po zlatce? Vymysleli snad psi rasový problém? Falšovali Rukopis zelenohorský psi, nebo lidé? Vstoupil někdy nějaký pes do KSČM? Kdo v Mnichově podepsal dohodu s Hitlerem? Beneš, nebo nějaký dobrman? A v Moskvě s Brežněvem? Psi, nebo Dubček? Kdo obchoduje s drogami a nastrkuje je mládeži? Čoklové? Založili psi Kominternu, zúčastnili se honů na čarodějnice? A pro mravopočestné: Šíří snad psi pornografii? Psi neovlivňují televizní rady a nepořádají zpupné demonstrace obránců svého vlastního slova. Předstihují lidi i v lásce. Minulý pátek jsem jel v noci domů. Na zmrzlém sněhu před domem sousedů tiše kňučel černý pes. V domě byla zavřena hárající fena. Ráno tam pes ještě tiše kňučel. Deset pod nulou. Takové lásky lidé nejsou schopni. A z tohoto špatného svědomí organizují legislativní lovy na slušné a poctivé psy.

Ze zákonů se nezblázníme?
13.1.2001    Mladá fronta DNES    str. 15    Boj o televizi
    KAREL STEIGERWALD        
Kdo to vyhrál? Vzbouřenci z velínu, Čtyřkoalice, socialisté, Hrad, lidé z demonstrací? Možná je užitečnější otázka, kdo prohrál. Hodač? Zeman? ODS? Prohrálo demokratické uspořádání. Televizní vzpoura prokázala, že nejsme schopni řešit své konflikty v rámci demokratických pořádků. Že kvůli tomu, abychom nalézali nějaké řešení, můžeme ignorovat zákony. Jako by demokratické pořádky byly nápravě věcí veřejných příliš těsné. Heslo vzbouřenců: Nový listopad! Za tento názor se postavili nejen oni, ale i prezident a velká část poslanců a senátorů a část veřejnosti, včetně její vlivné elity, populárních umělců, intelektuálů a televizních bavičů. V podstatě jde o radikální kritiku demokracie. Špatný zákon je nemravný, a tedy neplatí. Ale není jasné, kdo má shledat zákon špatným. Já? Každý? My s kamerou? Lidé pera? Tyto názory nejsou cizí ani zákonodárcům. Možná by měli včlenit do naší ústavy divný odstavec: Žádný zákon se nemusí až tak doslova brát, když s ním nějací občané nesouhlasí. Půvabná neurčitost tohoto nesmyslného paragrafu by nám všem ulevila. Zájem o stát, v němž občané společně sdílejí celkem jasné zákony, není u nás už tradičně velký. Lepší je stát "přibližný", plný všelijakých originálních výkladů. Nejen většina politiků, ale i část veřejnosti dá v televizní vzpouře přednost svým politickým sympatiím před pokusem o dodržování obecných pravidel, která jsou pro trvání a chod svobodného státu stokrát důležitější než okamžité a často přelétavé či pomíjivé politické lásky zúčastněných rváčů. Televizní vzpoura je jen hodně viditelným a efektním opakováním toho, co se v naší zemi děje ustavičně. "Dobrý úmysl" a "poctivá snaha" napravit nějaký "zlořád" má často přednost před zákonem, který se nemá chápat "koženě". (Čti vulgárně: na zákon se můžeme vykašlat, on se z toho nikdo hned nezblázní). Přednost "správného názoru" před "špatným zákonem" je trvalou slabinou české demokracie, zato však vynikající zbraní našich demagogů. Vždy se najde dovedný vůdce s patosem a správným důvodem, aby ohnul zákon směrem k sobě. S těmito úvahami však v Čechách člověk neuspěje: dočká se nadávek, že je "žonglér", že ctí zákony "po prušácku", že "slouží za žold" tomu či onomu. Vášnivost a bezohlednost, s níž vzpoura a drancování právního pořádku probíhá, ukazuje, jak málo je náš stát společný všem. Každá skupina žije na svém ostrově, za svou hradbou nenávisti. Tam venku není zbytek státu a ostatní spoluobčané s jinými názory, nýbrž nenávidění nepřátelé Klaus, Zeman, Havel či nějaký strýc ze Čtyřkoalice. Území, které máme všichni společné, kde bychom spolu mohli v klidu být, je asi nepatrné. Televizní vzpoura jej ještě zmenšila. Obsazení televize je normální akt občanské neposlušnosti. K demokracii patří - ale jen jako výstřednost. To si ovšem u nás nikdo nahlas netroufne říci. Mohl by se, skrytou kameru v patách, dozvědět, že zpíval nacistické písně. Vzbouřenci mají krom lásky k svobodě i dost drsné metody - jak už to při revolucích bývá. Tak raději donekonečna opakujeme: boj za svobodu slova. Je to boj zvláštní - vzbouřenci svobodu mají. A celou televizi k tomu. Řekne i nějaký soud: Je to tak po právu?

Nedivme se mu
12.1.2001    Mladá fronta DNES    str. 08    Názory
    Karel Steigerwald        
Grebeníček o televizní vzpouře říká: Pravicový puč unie a Hradu. Dospěl k tomu, když pozoroval, jak sama sněmovna většinou Unie svobody, KDU-ČSL a ČSSD odmítla usnesení vyzývající k dodržování zákonů ve sporu o ČT. Část poslanců se tak postavila na stranu porušování zákonů. Komunisté však budou dodržování zákonů prosazovat neochvějně. Budou o tom hlasovat s kýmkoli. Co se jim to asi stalo? Kdo je na světě první den, bude se divit: svět jde šejdrem, už i komunisté jsou pro dodržování zákonů. Ale je to jen starý komunistický postup: kombinovat pravdy a nepravdy, brát na sebe háv beránků demokratů. Již starý Lenin radil využít do poslední mrtě přednosti demokracie měšťáků, těch užitečných idiotů. Tak se Grebeníčkovi nedivme.

Ombudsman zasahuje
11.1.2001    Mladá fronta DNES    str. 08    Názory
    Karel Steigerwald        
poznámky 

Ombudsman obdržel stížnost občana na nefunkční ČT a Radu ČT. Stížnost zváží. Pokud se rozhodne, že stížnost bude projednávat, je v jeho pravomoci vyzvat Radu pro rozhlasové a televizní vysílání, aby se situací zabývala, řekl ombudsman Otakar Motejl. Takto zpříma začal fungovat nový úřad. Někomu by se mohlo zdát, že trochu groteskně - televize vzhůru nohama, všechny rady vzhůru nohama, parlament vzhůru nohama - to vše už tři neděle. A ombudsman nyní zváží, zda vyzve radu, aby se došlými podněty zabývala. Ale to není ovšem zdaleka vše, co ombudsman udělá. Obdržel již čtyřicet dalších podnětů, které se týkaly Rady ČT. Ombudsman se však podle zákona může zabývat pouze pochybením orgánu státní správy - jímž rada není. Přesto podněty nejsou nadarmo a neztratí se! Ombudsman je vloží příští týden do obálky a zašle je na vědomí poslancům a senátorům ve zvláštní zásilce. To vše mu ukládá zákon. Poslanci a senátoři si podněty přečtou. Úřad ombudsmana bychom v žádném případě neměli podceňovat. Ale na druhé straně bychom jej neměli ani přeceňovat. Jeho postavení je vyvážené.

Přívlastek - prodloužená pěst zpěněně útočí!
10.1.2001    Mladá fronta DNES    str. 08    Názory
    Karel Steigerwald        
podhled 

Přívlastek je dobrá zbraň. Má v českých dějinách důstojné místo. Vyhrává boje. Svrhával trůny. Řeklo se: shnilé Rakousko! A hned padlo. Bez přívlastku nehne se žádná revoluce z místa. Přívlastek je její prodloužená pěst. Zkuste si to. Vzkřikněte: Rakousko bez přívlastku. A nic. Přívlastek zaostřuje slova i myšlenky. Zjasní pravdu a usvědčí protivníka. Přesvědčivě zjasní holou pravdu a dramaticky usvědčí hanebného protivníka. Bez přívlastků je svět komplikovaný, nepřehledný a nesrozumitelný. Dej slovům řízné přívlastky, vyznáš se hned. Vždyť přívlastek už ze své povahy říká jasně, jaký kdo (a co) je. Žně slavil přívlastek v letech poválečných. Vybudovat komunismus bez užití přívlastku nebylo by možné! Starší občané si mohou sami, cvičně, sestavit seznamy tehdejších hlavních přívlastků. Dobře je znají, jedni podle nich tleskali, druzí zas bručeli v base. Moc přívlastků byla velká - hrály roli i v hrdelních procesech. Dnes směšné - ale tehdy byli lidé za přívlastek, jejž jim komunisté přimázli, i popraveni. Spíše však - zavražděni. Byli to zavilí lokajové. Léta padesátá: nejtemnější frakce. Bezpříkladné množství občanů. Krotký vazal. Sama sebe usvědčila z agresivní a lidmi pohrdající mocechtivosti. Zpěněně utočí. Zákulisní rejdy. Namyšlení emisaři. Tančící loutky. Zarputilý pomýlenec. Smutná parodie. Objevitelem bojových vlastností přívlastku byl asi Lenin - Uljanov. Celé jeho filozofické dílo bylo postaveno na vzteklých přívlastcích - nadávkách. Metal jich kolem sebe tuny. (Pozn. "vzteklý" je přívlastek!) Leninovy přívlastky z lidí dělaly darebáky, zrádce, podlé ničemy, kreatury, cynické hyeny atp. Šířily se z úst (i pera) tohoto revolučního filozofa jako zlověstné (přívlastek!) zárodky AIDS. Sestavoval z nich - z přívlastků - celé knihy! Jaké měl ten Lenin asi zažívání? I demokracii dali komunisté přívlastek: lidová (!) Tak se popěvek "Ty skleničko skleněná" dostal až do politiky. Měli i jiné skvosty: takzvaný plukovník Zátopek, psali v r. 1970. Nebo "klerofašistická klika krvavých psů". (1950). Jeden z nejzlověstnějších přišel z ruštiny: "bývalí lidé". To už přímo svištělo katovým mečem, byť komunisté nesekali, nýbrž věšeli. Přívlastek ovšem není mrtev. Stále s námi je. Vždy hotov vypomoci. Je jedno, že už s námi dějinami šel, že se nám cpal do hlav, aby nám vnutil neskutečný svět Dobra a Zla (zarputilí pomýlenci, namyšlení emisaři, krotký vazal, zpěněně útočí!). To shnilé Rakousko! Zkuste mluvit bez přívlastků - dorozumíte se ještě? Vyjádříte nějakou svou myšlenku? Kdo za tuto nadvládu přívlastků může? Učitelé přece. Po generace diktují žákům: Zavilí šakali temně vyli. Nedivme se tedy, že bez přívlastku nepochopili bychom už nic. Že hloupě (není přívlastek!) říkáme: svět a víno bez přívlastku - nesmysl! Kdežto nejtemnější frakce krotkých vazalů, sama sebe usvědčující z bezpříkladné arogance - to nám zvedne tep.

Náhubek a volná ústa
8.1.2001    Mladá fronta DNES    str. 06    Názory
    Karel Steigerwald        
Jaký by asi byl osud ČT, kdyby v ní opravdu zavládla nesvoboda a opanovala ji některá politická strana? Redaktoři by ji zbořili stokrát razantnějším způsobem, než to dělají teď, za časů svobody. A kdyby ji nezbořili, většina z nich by odešla tam, kde by svoboda slova netrpěla. Jejich místo by zabrali bezcharakterní nýmandi produkující mizerné či lživé pořady. Od takové stanice by se odvrátila veřejnost, lákaná nabídkou konkurence. Kde nejsou zájemci, nejsou inzerenti. Stanice by začala skomírat. Ostatní média by spustila palbu - tam a tam není svoboda! Řada lidí by podala žaloby: ten a ten omezuje svobodu slova. Do roka by zkrocená televize zmizela ze světa. Jeden s náhubkem, všude kolem volná ústa - to nikdy nevydrží. Svobodu slova lze krok za krokem (či naráz) potlačovat jen "celoplošně" a všem lidem a jen tam, kde neexistuje svobodný trh médií. Existence jednoho nesvobodného média vedle mnohohlasého halasu těch svobodných je nesmyslná. Vždyť ta lež by byla očividná a sama by se usvědčovala. Cenzura vyžaduje, aby lež byla v souladu se vším, co se říká. Vyžaduje jednohlas. V konkurenci se svobodnými médii nesvobodné zahyne. Proto také každá slušná totalita je v cenzuře důsledná - až po ten dozor nad zahrádkáři. Vzbouřenci by možná namítli, že jim jde o "nepolapitelné" či "neviditelné" pootočení a manipulování, jemuž by byli podrobeni. Možná. Ale v tomto smyslu nejsou ani oni žádná neviňátka. Různá pootočení "sympatií" sledujeme v ČT už léta. Tyto "jemné" nesvobody však nelze kultivovat vzpourou, nýbrž konkurencí. Vzpourou kultivuje se závislost! Minimálně na politických spojencích a na těch, kdo budou vzbouřence pardonovat.

Zeman - státník
6.1.2001    Mladá fronta DNES    str. 08    Názory
    Karel Steigerwald        
Představme si tento snový svět: k porušování zákonů ve jménu vyšších hodnot vyzývá i Poslanecká sněmovna. Týž princip podporuje vláda. Přitakají mu i soudy. Ve státě se prosazuje patafyzické pravidlo: zákon platí či neplatí podle úsudku těch či oněch proroků. Duchovní otcové říkají: následujte naši mravnost, nechoďte cestou nemravného zákona. Co ovšem otec, to jiný duch a jiný jeho výklad a jiná cesta. Stát - vřava. Tato představa není tak nerealistická. Televizní revolucionáři se jí drží. Nu proč ne - jsou to revolucionáři. Ale drží se jí i nezanedbatelné množství politických činitelů. Chtěli by poslanci Čtyřkoalice, až jednou budou spravovat stát, skutečně vládnout podle těchto principů? Asi ne. Myslí si, že co se hodí nyní na Klause, nebude platit později. Nevědí, že džina svévole, kterého ženou ven, budou obtížně strkat zpět do lahve. Zvlášť když týž názor má i prezident. Utopie je na dosah ruky. Co mohou ti v televizi, můžeme přece všichni. Ve včerejším projevu se předseda vlády této utopii postavil. "Každý z nás," řekl, "byť by to i hlava státu byla, kdo vyzývá k porušování zákonů, nemá v české politice co dělat." To je státnický postoj, v České zemi nezvyklý: držet pravidla. Miloš Zeman tím překročil nízké dimenze televizního i politického sporu, šel nad všední bitku politiků, myslel na stát. Vyslal důležitý signál: vzpoura na Kavkách i politický boj Čtyřkoalice a prezidenta s opoziční smlouvou se musí vrátit za plot zákona. Jen tak si republika udrží jakous politickou korektnost. Je to dobrá role: Zeman - státník.

Pro uklidnění: Dobrovský zpochybnil ypsilon
5.1.2001    Mladá fronta DNES    str. 09    Názory
    Karel Steigerwald        
Dobrovský v roce 1809 navrhl psát po c vždy iotu (i) a zachovat po s a z ypsilon jen podle jazykové analogie. Toho se chopil Hanka a vyvolal nemilosrdný zápas "iota" kontra "ypsilon". Nejedlý mu zakázal vyučovat na univerzitě. Hanku to nezastrašilo, přenesl výuku do kreslírny. Nejedlý si vymohl, že Hankovi bylo úředně zakázáno v roce 1817 veškeré vyučování. Hanka se pomstil: objevil národu Královédvorský rukopis - uvrhl tak Čechy do staleté iluze o sobě a Masarykovi připravil příští krutý zápas o podvržené rukopisy. Spor trval deset let. Zasáhl i do provincie, do rodin, mezi lidi. Byl nemilosrdný, štěpil vlastence. Nejedlý využil styků na pražské cenzuře (!), která zakázala knihy iotistů, a denuncoval odpůrce jako osoby politicky podezřelé. Přívrženci ioty byli ypsilonisty označeni za karbonáře, sektáře a polské agenty. Obě písmenka nadělala mnoho zlé krve. Lidé si ubližovali, udávali se, přátelství se hroutila. Věcně byl spor již tehdy nepochopitelný - natož dnes. Tolik sprostoty kvůli dvěma písmenkům. Ale účastníkům se zdálo, že jde o vše, o vlast - a každý chvat byl tedy ospravedlnitelný. Zdá se, že už na úsvitu svých moderních dějin dala si česká společnost do vínku nesnášenlivost, zášť, bigotní postoje a udávání. S tímto dárkem vystačí dodnes: spor o Českou televizi provází táž zášť, denuncování, hrubost. Příklad za všechny: Bobošíková dala jako dítě Husákovi květinu! Za to by se iotisti nemuseli stydět! Tak se s tím smiřme: fanatické prožívání banálních politických konfliktů (které jsou mezi svobodnými lidmi běžné) a nedostatek tolerance či alespoň obyčejné úcty k tomu, kdo si myslí něco jiného, nás asi bude provázet věčně - bude-li věčně trvat tento národ. Postav se proti něčemu se svým názorem - staneš se strašlivou morální nestvůrou - a vyvržencem! A proti tobě - jednota. Fronta. Hrůza. Copak jim to není nápadné? A teď vážně. Soud nevyhověl Hodačovi vydat předběžné opatření - ne snad na vynášení stávkujících, nýbrž jen na "krotké" nepoužívat televizní techniku. To je patrně nejdůležitější rozhodnutí v průběhu vzpoury. Není to pokřik politiků, senátorů, poslanců (ti mohou nakonec říkat, co chtějí), je to výrok soudu. Znamená, že každá skupina, která má jiný výklad zákona, jiný názor na správní rozhodnutí či čte jinak "ducha zákona", může brát do svých rukou hned také rozhodnutí - zákon neplatí, vaše je naše, pány jsme my. Mohou nyní zaměstnanci svrhávat své ředitele, obsazovat cizí majetek (továrny, školy, úřady), jakmile dojdou k závěru, že zákon není podle jejich gusta, či že znamená něco jiného? Tuto otázku nikdo neskryje za své sebebrilantnější interpretace - naopak, jen ji zesílí. Budeme všichni jako husité mít každý svou verzi zákonů, svou bibli? Možné to je, ale stát z toho nesestavíte. Půjdete od krize ke krizi. Soudce však asi nechtěl říci nic - jen se bál konfrontovat se, vystavovat nájezdům. Právo u nás je slaboučké a rádo se přizpůsobí. Problém "televizní krize" můžeme si, bez vzteku, definovat ve dvou bodech. Veřejné peníze (pět miliard) nemůže kontrolovat nikdo jiný než parlament (prostřednictvím nějaké rady). Svoboda slova je zaručena ústavou a celkovým prostředím v zemi - a ne špatně. Ještě do ČT nesvoboda nepřišla, teprve ji tam čekají, a už je země vzhůru nohama. Co kdyby vzbouřenci nějaké hmatatelné důkazy o znásilnění svobody v ruce měli - to by za nimi stála snad celá zem, i já. Výsledek bude, jako vždy v demokracii, matný. Stát, chce-li dál trvat, sice nepřizná občanům právo na anarchii, ale krizi v ČT zašumluje. Nikdo se nebude chtít konfrontovat s tak agresivním a sugestivním prostředím. Všechno se to nějak obejde, rozchodí, usne to, budou šrámy na srdcích i duších. Bojovníci budou odstrčeni, zahořklí, s pocitem, že jim zas někdo něco ukradl. Jak infanteristi se budou vracet ke starým vzpomínkám na dva suché záchody. Výnosy budou i na straně politiků: své prostředí si výrazně zhoršili. Jako by nikdy neměly přijít volby a jako by dvě ze tří zúčastněných stran nestály po volbách před úkolem: udělejme koalici. Nejhorší je ten étos "se Zemanem nikdy (Jan Ruml)", který bezpečně Zemana udrží u moci. Jen tři strany se mohou dohadovat o koalici, víc jich nemáme. Jdou ve stopách ypsilonkářů: Dostál žaluje Hodače, že jej, ústavního činitele, který chtěl informovat, "nevysílal". To už je krok vpřed, milí vzbouřenci: za chvíli tu bude povinnost ústavního činitele Dostála vysílat. To nebude první revoluce, která se zvrtla v opak.

Na barikádě, v bílé říze, prsa venku, to je, pane, svoboda!
30.12.2000    Mladá fronta DNES    str. 11    Názory
    Karel Steigerwald        
K televizní vzpouře učinil zajímavou poznámku otec Svěrák v rozhovoru se synem. Řekl, že to "bývá kulturní fronta a studenti, kteří rozeznají první, že se něco nebezpečného děje". I nyní tomu tak asi je, kulturní fronta stojí na svém místě, jen studenti absentují, protože mají prázdniny, s čímž "asi bylo počítáno". Skutečnost Svěrákovu poznámku nepotvrzuje. Darebáctví mezi umělci a studenty bylo vždy dost. Kdo umlčoval Masaryka v rukopisných bojích? Kulturní fronta. Kdo toho zrádce vypískal za hilsneriády? Studenti. Ani v sametovém roce 1989 neříkali studenti a divadelníci nic, co by věděli první - vždyť to věděl každý už celá léta. Kýč smělého, krásného, mladého bojovníka za pravdu milují všechny totality. Ale nic není krutější než rozvášněný dav agresivní mládeže! Za tuto větu mě mládí světa asi strčí do pekel. Za kýčem "Umělci v boji za svobodu" rozpoznáme davy umělců, které fascinovalo něco zcela opačného: fašismus, komunismus, Mao, Trocký, Che Guevara, Pol Pot a Rudé brigády. Těmito ideály i jejich praxí se mnozí umělci opájeli, aniž rozpoznali nebezpečí. Ba co víc - sami se stávali (ve svém teroristickém zanícení) nebezpečnými pro spoluobčany. (Básník Skála: Psům psí smrt!) Vždyť se říkávalo: Pozor na něj, je to laureát! Oporou Hitlerova hnutí byly univerzity a jejich studenti. Gottwaldovi studenti terorizovali české vysoké školy. Říkalo se: Mussoliniho hnutí je hnutím rozesmáté mládeže! I Pol Pot, profesor filozofie ze Sorbonny, stál v čele krvavého studentstva. A po bezmála celém století - chabá reflexe tohoto selhání vzdělanců, kulturních front i mládeže. Místo zpytování starých vin jen nové mýty a nabubřelá sebechvála: vždy cítíme první, když jde zlo. Bohužel však těch, kteří "cítili první", byla vždy jen hrstka - (a nebývali to jen umělci či studenti) a veřejnost (včetně kulturní) je nikdy včas neuslyšela. Připomeňme si v uměleckých kruzích oblíbený mýtus: umělci jsou prý kanárci s jemným čichem, které si chovají horníci v dolech, aby jim včas varovně zazpívali, když přijde plyn. Skutečnost však bývá jiná: horníci jsou dávno mrtví a kanárci zpívají a zpívají. Všem se nám vyplatí více skromnosti a méně vyvyšování - nikdo nemá patent na lepší čich, na lepší vhled do budoucnosti. Že za vzbouřenými novináři stojí "kulturní fronta" (ten vojenský výraz!), nezjevuje žádnou vyšší věšteckou kvalitu. Spíš by si člověk pomyslel, že víc vkusu či vlastní sebereflexe by u mnohých umělců bylo na místě. Vždyť to nevypadá pěkně - kolikrát už jsme viděli některé tváře na protichůdných pódiích protichůdně planout. Člověk by řekl - je nepřitahuje svoboda, nýbrž ta úžasná scenérie. Věřit, že umělci vše nebezpečné větří dříve či že mládež má vždy pravdu, je jen sebeklam ješitů. Sebeklam, který snadno poplete oči. Má však sílu. Na barikádě, v bílé říze, prsa venku, to je, pane, svoboda!

Hlavně, že pak přijde Bolek
29.12.2000    Mladá fronta DNES    str. 08    Názory
    Karel Steigerwald        
Jsou dva možné postupy rozhodnout, čí je vypínač od programů ČT. První je postup bojový: kdo jej urve, kdo vytlačí toho druhého. Druhý postup je cesta práva: na vypínač je tu zákon a jeho vykladači. Ředitel Hodač po několika dnech strkání a bojů cestu práva našel. Protože nemá na vysílání vliv stanovený zákonem a protože není v jeho moci zajistit bez násilí, jímž jako ředitel nevládne, ředitelskou kontrolu, televizi vypnul. Řešení sporu tak přenesl z bitevního pole ve studiu do politického světa, kam problém patří. Lze si také představit jiný právní stav, třeba takový, že před kamerou veřejnoprávní televize smí stát každý, kdo se před ni probojuje. Silní, hbití a drzí by tam byli častěji než plaší a zakřiknutí. Byl by to ovšem pořádek dost neobvyklý. Zatím u nás nepanuje a Hodačovi jistě nezbylo, pokud nechtěl abdikovat, než televizi vypnout. Je za ni odpovědný, má ji obsazenou povstalci, nemůže ji řídit a není na něm, aby zjednával platnost práva. Od toho si držíme stát. Ten má říci, jaký právní pořádek platí, a ten pořádek také zajistit. Zemanův omyl: vláda se nebude vměšovat do vnitřních záležitostí ČT. To jistě, ale kdo jiný má zajistit vládu práva než exekutiva? Možná celá exekutiva řekne: nás se to netýká. Pokud to udělá, můžeme ji odstrčit stranou, sebrat jí daně a pustit se do nemilosrdného boje všech se všemi za naše skutečná či domnělá práva či pravdy a zájmy. Je dost podivné, že něco tak samozřejmého, jako je vláda zákona, velká část veřejnosti neví. Jen vzbouřencům je to jasné, a říkají proto celkem zřetelně: k čemu právo, jsme revoluce. V takovém případě se nad právním pořádkem pochopitelně nemusí nijak pozastavovat, vždyť jsou tu proto, aby jej zrušili a nahradili sebou. Jen politici se toho ohnivého slova bojí, a proto koktají: jde o "pracovněprávní spor" či "obě strany by měly ustoupit a domluvit se". Jako by vrah mohl oživit toho propíchnutého. Prezident dokonce, místo aby upřímně řekl, čert vezmi zákon, když nám jde o vše, zastane se vzbouřenců, protože Rada ČT sice "neporušila zákon, ale jeho ducha"! To je nový typ vzpoury - proti duchům zákonů. Nezvyklé je, že ji dělá hlava státu. Vzbouřenci odmítli demokratické postupy - a to žádná jejich pravda nemůže ospravedlnit. Prosazují jiný postup: každý, kdo je nespokojen, kdo protestuje, může se ve jménu svého nesouhlasu uchýlit k násilí. To není nový nápad, ale kdykoliv se prosadil, přivedl do demokratické země rozvrat a nesvobodu. Bojují za svobodu ČT před politiky, ale přivedli politiky přímo do svého studia. Jak to, že ty matadory, kteří tam s nimi nocují a bojují, nezávisle nevyhnali? To nevědí, že právě vlezli do chomoutu? Ale oni nechtěli svobodu od politiků, té měla vždy ČT viditelně dost, chtěli svobodu od kontroly veřejných peněz, jichž užívají. Tak to zaměnili a nevidí, kam je zavedl boj: cítí se jako nezávislí, ale jsou už Rumlova a Pilipova práčata. Politik se vždy dostaví, když je někde lákavo - když je tam tribuna, kamera, revoluce a lid a když tam padají velká slova o svobodě. To je přirozená politikova pastva. Ale chudák vzbouřenec jde pak z bláta do louže. Hodačovi vyčítají, že je to on, kdo zhasl ČT. Měli by však říkat: ředitel, který nemá kontrolu nad vysíláním, musí je zastavit. Nebo to má být tak, že jeden je za vysílání odpovědný, druzí je dělají? Připomínat Hodačovi vysílání televize za ruské okupace je nepřípadné (Český stát je roven ruskému okupantovi? To snad ne.) a hrozit, že diváci Bolkovin vypráší Hodačovi za to vypnutí kožich, je trochu směšné, trochu nebezpečné. Znamená: ke kameře ať se prorve, kdo chce, hlavně že pak přijde Bolek. Možná Hodače odvolají, možná půjde sám, možná ne. O něj vůbec nejde. Jde o boj Čtyřkoalice se stranami opoziční smlouvy. Proč ne, ať politici bojují. Ale ten boj nechť se vrátí na území zákona a ČT ať se vrátí mimo vliv politiků - včetně Rumla s Pilipem, kteří tam teď právě zavrtaní ve spacáku kvůli vyššímu duchu jsou. Jaký je to asi stát, kde poslanci, senátoři a prezident říkají: zákon je nic, vyšší duch je víc.

Za svobodu k nesvobodě
28.12.2000    Mladá fronta DNES    str. 08    Názory
    Karel Steigerwald        
České paradoxy: televizní vzbouřenci bojují proti partajní nadvládě v televizi a proti omezení svobody slova. Oboje má nastat v budoucnu. Již dnes však probíhá nemilosrdný boj. Na straně vzbouřenců je pravda, svoboda a trikolora. Na druhé straně je podlost. Ale vzbouřence podporuje spřízněné a mocné politické uskupení. Jedno ze tří, která v naší politice hrají hlavní roli. Proti budoucímu omezování svobody slova a za dnešní vzbouřence se postavil i prezident. Svést tak tvrdý boj za něco, co teprve v budoucnosti má nastat, vyžaduje velkou invenci. Číst televizní vzpouru jako příběh svobody a nesvobody je snadné a čtenář si lehce opatří přesvědčení, že je na správné straně. Pro svobodu jsme všichni. Číst tutéž vzpouru jako krutý politický boj - jedněch s druhými - je obtížnější a vzbuzuje to nejistotu: jsem na správné straně? Kompas svoboda - nesvoboda v politickém boji k orientaci nepostačí. A číst tu vzpouru jako urputný boj o rozdělení pěti miliard veřejných korun mezi tyto či tamty příjemce - to už je vůbec nejtěžší. Vždyť nikdo dostatečně jasně neví, jak a proč a komu jsou veřejné peníze v ČT rozdělovány. Tak si, my veřejnost, vystačíme s barvotiskem: dobří a zlí, svoboda a nesvoboda. Těm, kteří v televizním boji mohou skutečně získat či ztratit (vliv a zakázky) dobře posloužíme jako kulisa užitečných šašků. Chtěli bychom být vlastníky "vyššího principu", jenž je nad zákonem, ale jsme jen dobře vznícený dav. Někdo by nám měl vysvětlit, že v demokratické zemi se ani špatný zákon, ani špatné rozhodnutí, ani špatná rada nemění revolucí za použití vyššího principu. I špatný zákon platí - pro všechny. Mění se zas jen zákonem. Chválit spoluobčany za nedodržování zákonů je zhoubné. A dělá-li to politik - je to zhoubné dvakrát, byť by to dělal s nejušlechtilejším úmyslem. Vzbouřenci měli dost demokratických cest a dost svobody ke svému boji. Zvolili prostředky, které vzbuzují otázku: bude u nás vláda zákona, či vláda toho, co je podle úsudku některých lidí spravedlivé? Jak se mají a smějí lidé vzpouzet svému státu? Mohou jít za zákon, je-li podle nich špatný a ve jménu vyšších idejí? Udát se může všechno, obyvatelstvo k Českému státu příliš nepřirostlo. Třeba jej bude demontovat - smete demokratické procedury, zpochybní kdejaké rozhodnutí, každou volbu či zákon. Vždyť už teď - jak hnusnými slovy svou zemi popisujeme. Demokratická politika je těžká a neefektní věc. Plodí i nepěkné věci. Ale je v ní dost svobody a postupů na to, aby lidé měnili zákony i své vládce. Je to však namáhavé, pomalé a kompromisnické. Nejednotní lidé jednají s nejednotnými lidmi. Bouřit se svobodně mohou všichni - podle zákona. Ale jak nevzhledné je to bouření. Rychlá duše chce jít skokem vpřed. Na tribunu, na náměstí, před kameru. Zjistí-li úřady, že okupace televizního studia je nezákonná, co se stane? Půjdou vzbouřenci k soudu? Nebo je čeká generální pardon? Řeknou: máme právo chovat se nezákonně, jsme už v revoluci? Ale po revoluci vždy přijde nesvoboda. Český paradox: bojem za svobodu k nesvobodě. Asi jsme nepoučitelní.

Výkon ideologie
22.12.2000    Mladá fronta DNES    str. 08    Názory
    Karel Steigerwald        
Lackův případ postoupil o krok. Kdo už to neví: opilí skini zbili v noci opilého Roma a nechali jej ležet na silnici, kde jej později nešťastnou náhodou přejelo auto. To auto bylo policejní. Soud uděloval podmínky, policie kryla kolegu. Lacko byl opilý, zavinil si všechno sám, přejelo jej neznámé auto. Už jsme dál. Tři roky vězení, rok vězení, podmínky. I soudce ví, že šlo o rasově motivovaný čin. Vidí i různé složité souvislosti případu. Lacko by žil, kdyby jej nenapadli opilí skini, kdyby sám nebyl opilý. Svět je složitý - alkohol, restaurace, momentální situace ve skupině lidí... Takto všestranně "vidí" případ soudce Raab. Být skinem však není "momentální situace", ani "důsledek alkoholu", nýbrž projev světonázoru. Je rozdíl, když se poperou opilci před restaurací a jeden z nich ve zlé chvíli zůstane ležet mrtvý, a když ten mrtvý je Rom a ti rváči skinové? Je. Zlá chvíle proměňuje se ti pod rukou - mrtvý Rom je náhle praktickou ukázkou tvé víry. Chceš i pak stále ještě býti skin? To je jiné sousto pro soudce. Jednou i on uvidí jasně, proč právě rasistům rodí se pod rukou takové smrti, a v rozsudku řekne zřetelně: Je přímá souvislost mezi duchovními hodnotami obžalovaných a smrtí na vozovce. Nebyly dva případy - opilecká rvačka a dopravní nehoda, byl jeden případ: skini zavinili smrt člověka, protože na to mají svou ideologii. Že "při výkonu" té ideologie byli opilí, je věc vedlejší. Tomu "výkonu" neříká se pak zlá chvíle, nýbrž svého druhu ideologická vražda. Přísluší tomu obvyklé "tři roky, rok, podmínky"? Vždy se vyplatí představit si situaci opačnou: černí zbijí bílého a toho přejede auto. Taková představa zostří cit pro spravedlnost soudcům i nám. 

Tyto komentáře vyjadřují stanovisko listu

Žonglérské kousky tohoto psa
19.12.2000    Mladá fronta DNES    str. 10    Názory
    Karel Steigerwald        
Státní zástupce zastavil stíhání novinářky Rebeky Křižanové. Důvod k radosti to však žádný není. Spíše je zarážející, že se takového stíhání vyšetřovatel vůbec mohl dopustit. Předseda Fondu národního majetku Stiess se prokazuje falešným lustračním osvědčením, novinářka jej usvědčuje ze lži a má na krku trestní stíhání. Vyšetřovatel se ani nesnaží obvinění nějak víc načechrat, aby znělo věrohodněji. Jako by věřil, že on může vše. A to může člověka zděsit. Vyšetřovatel považuje StB za "orgán státní správy", novináře, který "odhalí zlořád", naopak za pachatele něčeho trestného. Jsou takové poměry mezi vyšetřovateli běžné? Mají takové "právní" vědomí? Žonglování s paragrafy je oblíbený sport - zejména v zemi, která na to není příliš háklivá. Že se takto "vykrucují" obžalovaní a jejich obhájci, je přirozené, ale aby i vyšetřovatelé na lidi motali dohromady všelijaké umělé pasti a kličky, přirozené není. Ti by měli přímočaře dbát o spravedlnost a právo, ne o to, aby různými nesmyslnými kombinacemi paragrafů dostali občana "na just" za katr - navzdory všemu rozumu. Proč to dělají? Aby "pomstili" lžilustráta Stiesse? Anebo proto, že takříkajíc "pes tento jiné kousky neumí"? Jak to, že tolik měsíců mohou vyšetřovatelé s těmito motanicemi veřejně operovat jako s něčím opravdu vážným a seriózním, než je státní zástupce zažene? Platí pravidlo - co každý ví, státní zástupce ví poslední? Novinář Smrček čeká na soud ze stejného důvodu. Současný šéf BIS kryl člověka, který řídil opilý. K soudu půjde Smrček, který to odhalil. Mají na něj smyčku s razítkem "Tajné". Všichni víme, že soud bude blamáž. A nikdo se nebojí, všichni se do ní hrnou. To podstatné se přehlíží. Smí u nás řídit auto opilý agent? Nebo obráceně: smí agent, který v akci řídí auto, být opilý? Podle jakého zákona? Smí šéf vojenské kontrarozvědky lhát policii? Podle jakého zákona? Ale to vše je jedno - za katr má jít Smrček! Hledat spravedlnost je někdy zdlouhavé - cesta může být omylná, případ složitý. Ale případy Křižanová nebo Smrček jsou průzračně jasné - ani vyšetřovatelé nepředstírají, že mají nějakou složitost. Přesto probíhají tak nestydatě, i před zraky veřejnosti. Jako by se úřady žádné veřejnosti nebály. Nutně se člověk musí ptát, jak asi probíhají případy "malých ryb", jimž veřejnost nepřihlíží. A musí se ptát, zda skutečně chceme žít v zemi, kde se takto chabounce a slabomyslně užívá spravedlnosti?

Konec debaty s Dolejšem
15.12.2000    Mladá fronta DNES    str. 08    Názory
    Karel Steigerwald        
Místopředseda KSČM Dolejš soudí, že naše hospodářství zaostává za světem, a nevěří, že příští rok domácí produkt vzroste. Usuzuje také, že modernizace podniků kulhá. Je to pěkný příklad nestoudnosti. Dolejš se tváří, jako by nevěděl, kdo to hospodářství čtyřicet let tak dobře řídil, že zaostalo za světem, a kdo se postaral o to, že podniky jsou dnes tak nemoderní. Kdyby Dolejš nebyl nestoudný, nechal by si úvahy o našem zplundrovaném hospodářství pro sebe. Na tuto větu ovšem Dolejš určitě namítne, že už to deset let komunisté neřídí a že snad za těch deset let mohla být země zas jak ze škatulky, jako by tu komunisti nikdy nevládli. Dolejšovi se dá odpovědět, že na opravu toho, co komunisti se zemí udělali, deset let stačit nemůže. Že na to bude potřeba let dvacet a možná i třicet. Pak Dolejš debatu zavede do slepé uličky, protože řekne, že před deseti lety byla naše země na úrovni Itálie, jak to rád říkává i komunista Ransdorf. A bude po debatě.

KSČM neintegrujme
14.12.2000    Mladá fronta DNES    str. 09    Názory
    Karel Steigerwald        
Otázkou je, jak si komunismus vysvětlíme. Je to hnutí s historickým posláním nastolit na základě vědeckého poznání "beztřídní společnost" věčné spravedlnosti, či je to sekta, která vyznává výstřední náboženství, jímž omlouvá a zdůvodňuje a motivuje své zločiny? Tam, kde vládli, plodili utrpení, páchali vraždy, devastovali společenské struktury, násilím přizpůsobovali život svým "spravedlivým" teoriím. Je zbytečné to opakovat. U nás jedenáct let nevládnou, ale následky jejich vlády budeme snášet ještě celá desetiletí. Že existují, že mají voliče i poslance, je dáno způsobem, jímž přišli o moc - nebyli vybiti v občanské válce - a také podstatou demokratických principů, které země dodržuje. Někteří lidé je volí, tedy je mají. Přitažlivé na nich je, že dávají, pokud nejsou u moci, lákavé a nesplnitelné sliby. Když u moci jsou, drží se jí krutou silou. Nejsou jednou z mnoha demokratických stran, i když se tak pro potřebu chvíle tváří. Představují jiný ideál, než je mnohotvárná konkurenční svobodná společnost. Je zbytečné chtít od nich, aby se zřekli "krvavé" minulosti. Kdyby to opravdu udělali, přestali by jako komunisté existovat. V televizi vystupují jako "vlídní" taťkové, na svých shromážděních divoce jako Trockij. Jak říkají, je to vše věc strategie. Když se jich ptáte, jak vypadá ta jejich vize, hlásí se k všeobecným heslům o spravedlnosti a dobru. Spotřebovávají určité procento voličů. Socialistům tak znemožňují vytvořit jinou vládu než tu belhavou, kterou mají dnes. Dvacet procent voličů demokratickým stranám chybí. Tento problém (kdo a proč komunisty volí), musí svobodná společnost strávit a řešit svým svobodným životem. Ne tak, že jej zakryje a bude se tvářit, jako by komunisté byli "normální". Volat po "integraci" komunistů do veřejného politického života je právě takové zastírání. Co z jejich "duchovního arzenálu" by se mělo integrovat? Koalice se dělají na kompromisech a dohodách. Jaké kompromisy a dohody může demokratická země dělat se svými hrobaři? Které komunistické hodnoty a jaká komunistická opatření by mohly ostatní strany přijmout? Integrace KSČM je výhodná, ale jen pro KSČM. Koalice je pro nedemokratické strany vždy krok na cestě k moci. Je to přirozené - nechtějí kompromis, mají před očima jiný svět. Gottwald, Hitler, Lenin, státy východní Evropy. Všechny diktatury začaly koaličními vládami komunistů se slabochy. A vždy se říkalo: však u moci zkrotnou. Jenže vládní křesla revolucionáře nekultivují, nýbrž jim dávají moc. Není pravděpodobné, že se kdy opět k moci dostanou. Přesto spolupráce s nimi by tomu, kdo nechce nastolovat "beztřídní ráj", nepřinesla nic jiného než oživování příšer, které snad už patří do dějepisných kabinetů hrůz.

Nahý voják na skříni
14.12.2000    Mladá fronta DNES    str. 08    Názory
    Karel Steigerwald        
poznámky 

Vyšetřovatel vysvětluje, proč není důvodu k trestnímu stíhání za šikanu v hradní stráži tím, že tu šikanu přesně popíše. "Volali na něj: Na skříň! A on vylezl na skříň. Volali na něj: Do naha! A on se vysvlékl do naha. Víc se prokázat nepodařilo." Kdo by chtěl nějakou přesnější definici šikany, zde ji tedy má. Jeden se bojí, mlčí, vykonává nesmyslné a ponižující příkazy druhého. Druhý poroučí a ovládá mocí slova. Víc se prokázat nikdy nepodaří. Vždy se řekne: Poslechl dobrovolně. Leze na skříň nahý, jeho věc. A přitom - každý ví, o co jde. Na tento princip jakési odborné slepoty narazíte bezmála již každý den. Všichni všechno vědí, ale jaksi, z důvodů nepochopitelné právnické bigotnosti, z hysterického purismu či jen z výmluvné potměšilosti, skutečnost vysvětlí jinak či zůstanou slepí a hluší. Rozmáhá se jakési pokrytectví - nevíme, co víme, nevidíme, co vidíme. Na skříni sedí nahý voják, kokrhá a my říkáme: Dělá to asi chlapec rád.

Soud proti svobodě
13.12.2000    Mladá fronta DNES    str. 08    Názory
    Karel Steigerwald        
Nakladatel Zítko dostal přísný trest za vydání nacistické knihy. Soud míní, že tím propagoval fašismus. V případech rasových útoků na občany a někdy i vražd jsou soudy shovívavější, protože jsme zemí písmáků, kde slovo platí více než čin. Za slova trestáme raději než za činy. Ale jsme také zemí nesvobody. Soud může rozhodovat o tom, co smíme číst. Jsme i zemí pokrytců. Vydat Hitlerův Mein Kampf není trestné, pokud je doprovázen výkladem komunisty Hájka. Výklad normalizačního sluhy asi poskytuje čtenářům "ochranu" před jedem té Hitlerovy knihy. Tak kniha před lety bez hlesu vyšla. A jsme zemí dvojího práva. Vychvalování jednoho diktátora je trestné, jiného ne. V budově KSČM se léta prodávala kniha o Stalinovi, která jej vychvalovala a popírala všechny ty vraždy. Bez hlesu. Tyto čtyři skutečnosti potvrdil nakladatelův rozsudek. Porušil naši svobodu brát do rukou skutečnost nepředžvýkanou, bez komentářů a dovysvětlování. Přihlásil se k idejím právě těch totalitních hnutí, která "zakazuje propagovat". Ty ideje říkají: občané mají právo znát jen to, co jim moc vybere a vysvětlí. Zákon o trestnosti propagace hnutí směřujících k potlačení práv a svobod občanů je velmi podezřelý. Lze jej snadno obejít a vyložit svévolně. Soud, který jej pochopí totálně, může položit na minulost neproniknutelnou clonu. Zakázat (rozuměj zatajit) Gottwaldovy projevy, vychvalovací básně komunisty Skály i Nezvalovy hagiografické verše o Stalinovi - slunci. Ne zatajovat, opak potřebujeme. Vše znát, číst a mít k tomu vlastní úsudky. Zítkův rozsudek naši svobodu nechrání, nýbrž zmenšuje. I on, paradoxně, chválí totalitní hnutí. Říká: Zakazovat knihy? Jde to! Naše země je plná intolerance, rasového násilí a nesnášenlivosti. Ráda to zamlčuje - jako Hitlerovu knihu. Ale svobodný člověk drtí tuto špínu silou své svobody, ne silou zákazu. 

Tyto komentáře vyjadřují stanovisko listu

Castro na mýtině, Lenin v Ječný
12.12.2000    Mladá fronta DNES    str. 09    Názory
    Karel Steigerwald        
podhled 

Za časů Jakeše koloval pěkný vtip. Udýchaný soudruh přiběhl pozdě na zasedání okresního výboru KSČ a omlouval se: Zažil jsem, soudruzi, něco neuvěřitelného. Potkal jsem na mýtině Lenina. Soudruzi mu to nevěřili, věděli, že Lenin již dávno zemřel. Opozdilec však vypravuje, jak si krátil cestu lesem a jak na mýtině uslyšel praskot v křoví a jak v úžasu strnul, protože z křoví zničehonic vyšel Lenin. Stál proti mně, vypravuje vzrušený soudruh, mohutný v záři zapadajícího slunce, zkoumavě si mě prohlížel, jak to jen Lenin umí. Po chvilce zafuněl a odskočil vlevo do houštiny. Lenin na mýtině, divili se soudruzi? Ano, soudruzi, na mýtině. Silný, zdravý kus. A plachý! Když jsem šlápl na větvičku, Lenin zmizel v mlází. Nespletl ses, soudruhu? Nebyl to náhodou jelen? Nojo, soudruzi, máte pravdu, jelen to byl, ne Lenin. Šestnácterák. Já si to spletl. Co chtěl tento fantaskní vtip sdělit? Že komunistům se mohl zbožštělý poločlověk Lenin zjevit kdekoliv? Že v komunistickém nebi, stvořeném z polystyrenových písmenek a krepových třepetalek, zaměnit jelena a Lenina nebylo nijak obtížné? Že Lenin sám může být jelenem, chce-li? Že absurdita proměny Lenin - jelen je metaforou celého jejich světa? Oni sami psali na domy: Lenin je věčný. My i to četli: Lenin je v Ječný. V Žitný ulici Lenin není. Vtip přehání, je to vtip. Ale každému vtipu je souzeno, aby se jednou stal. "Snili jsme oba o stejných věcech," řekl Castro před čerstvou sochou Johna Lennona v Havaně. S Lennonem, divili by se naši soudruzi z vtipu. Nespletl ses, soudruhu Castro? Nemyslel jsi Lenina? Nojo, soudruzi, řekl by Castro, Lenin to byl, ne Lennon. Já si to popletl. Je to zvukomalebné souhvězdí: jelen, Lenin, Lennon. Soumrak komunismu vypadá jímavě. Na pasece beká Lenin-šestnácterák, v Havaně sedí na lavičce bronzový Lennon. Jestlipak přijmou i čeští komunisté Lennona na své nebe? Budou si na zasedání ústředního výboru pobrukovat Yesterday? I toho by se měl vyloučený Jakeš dočkat? To nestačí, že Rudé právo píše pochvalně o análním sexu? Imagine zvítězí nad Internacionálou? Třeba ano, třeba soudruzi již sní o "stejných věcech". Jenže Lennon jejich zpěv uslyší, zvedne hlavu a odskočí do houštiny. Hle, Lenin, řeknou havanští občané před sochou mladíka s brýlemi, zatímco Jakeš, zhnusen dobou, odloží Rudé právo.

Poučení - užitečná pomůcka
11.12.2000    Mladá fronta DNES    str. 06    Názory
    Karel Steigerwald        
Naši komunisté slaví pěkné výročí. Je tomu třicet let, co vydali své Poučení z krizového vývoje, jímž se jako věrní pochopové opět přihlásili k ruským okupantům. Poučení přineslo do komunistického hnutí nový moment: zářný zítřek se odstěhoval přímo do všedních dnů. Doktrína reálného socialismu, která Poučením vznikla, říkala: Socialismus je to, co tu je teď. Pro komunisty-idealisty to byla rána, zmizelo jim nebe. Pro praktiky okupační správy užitečná pomůcka. S její pomocí vznikla, řečeno dnešním slovníkem, stabilní koaliční vláda, v níž ani ti lidovci dvacet let nezazlobili. Bylo to kladivo, jímž jedna parta, slouhové, trestala tu druhou. Paradoxdní je, že nejvíce obětí poučení bylo mezi komunisty. Je to logické - ti ostatní už byli dávno vybiti. Komunisté vždy milovali "vědecké" poznání. I Poučení vykládali jako výsledek "vědeckého bádání" o společnosti, ačkoliv šlo o dílo víry, byť rudé, a o vyznání loajality k okupantovi, také rudému. Podle Poučení vypisovala se všelijaká podpoučení, která zaváděla teroristické praktiky do všech i sebedetailnějších končin života - až mezi ty vědce. Statisíce lidí přišly o zaměstnání. Statisíce emigrovaly. Vedoucích míst v zemi se zmocnili ti nejhorší myslitelní darebáci. Všichni víme, kam až tu hanbu vládnoucí komunisté hnali. V těchto dnech si i od našich nynějších komunistů asi přečteme, že Poučení zavrhují, že jsou už demokratičtí a že už nechtějí nic jiného než ochránit pracující lid před hrůzami kapitalismu. Takové řeči však neznamenají víc než podezření. Že oni už zas píší nějaké nové Kladivo na čarodějnice, s nímž chtějí obcházet Evropu. Čarodějnická kladiva mají v Čechách tradici. Nic se tu nedělá radostněji než sepisování různých poučení a zapalování hranic pod jejich odpůrci. V tomto smyslu je Poučení z krizového vývoje jen malým škytnutím dějin. Statisíce, kterým zničilo život, nemůže to potěšit. Pro komunisty je to povzbudivé: co jednou bylo, může být zas. Jak pěkné poučení by napsali z uplynulých deseti let?

Skandál? Ne, výkon spravedlnosti
9.12.2000    Mladá fronta DNES    str. 10    Názory
    Karel Steigerwald        
Naši soudci příliš často dávají rozsudky, jimiž se vystavují nejen rozhořčení, ale i posměchu. Plat mají velký, nezávislosti mnoho, ale úcty se jim nedostává. Čtyři chlapci si vyšlápli s ocelovými tyčemi do tržiště na Vietnamce. Rozbíjeli stánky a auta. Jednomu Vietnamci zhmoždili lebku a způsobili tržné rány v obličeji a na trupu. Soud uvěřil výmluvám, že si chlapci Vietnamce spletli s člověkem, který je předtím napadl v restauraci. Nic rasového na potyčce neviděl. Na místě se hajlovalo, ale neprokázalo se, že hajlovali právě ti čtyři útočníci. Soudu nebylo divné, že si útočníci pletou vietnamské trhovce a jejich stánky s "člověkem z restaurace" a že u toho mlácení kdosi hajluje. Vyměřil agresorům podmínečné tresty. Není to poprvé, co soudy naše chlapce takto krkolomně vysekávají z podobných šlamastyk. Rasoví útočníci mají sympatie úřadů i veřejnosti. Soudy vydávají pobuřující rozsudky typu "sám spadl do vody", které však nikoho nepobuřují. Představme si to opačně: Vietnamci s tyčemi si vyšlápnou na Čechy, zbijí je a budou říkat, že si je popletli s Vietnamcem, který jim v hospodě nadával. Co na to soud? Každému je bližší nějaký pubertální skinhead. Přece si kvůli barevným nezavřeme vlastní lidi! Razantně se u nás bojuje za práva a svobody kdečeho - násilím bydlet v cizím domě, rozbíjet obchody s karbanátky, zapalovat auta kvůli Světové bance, přivazovat se drátem na stromy kvůli kůrovci. Plíživý rasismus, který nás všechny omotává, za demonstraci našim bělochům nestojí, třebaže by to byl pěkný námět pro mladé idealisty: jít jako Američané do jižanských států mezi rasisty a působit tam v tom smyslu, že my lidé jsme si rovni nejen na papíře. Pro několik amerických generací to bylo velké téma. Pro nás to není nic. Kůrovec a Temelín jsou asi lepší než práva a svobody barevných. Těch si nikdo neváží. A proč by měl? Čech si přece neváží ani sebe. Dívá se na ty křivé rozsudky a zívá: Nojo, no. Proč sem lezou, když se jim to nelíbí.

Dostálová odstoupí
7.12.2000    Mladá fronta DNES    str. 08    Názory
    Karel Steigerwald        
poznámky 

Paní Dostálová by chtěla, aby pan Erben sám od sebe odstoupil z funkce v Radě České televize. Za důvod má skutečnost, že pan Erben byl spolu s jinými socialisty na výplatní listině podvodné společnosti H-Systém. Lidé H-Systémem okradení na socialistech chtějí, aby bezdůvodně vyplacené peníze vrátili do fondu okradených. Pan Erben, aby tuto jasnou situaci vysvětlil, zkusil ji zatemnit. Plat si prý zasloužil, protože jako dealer prý získal pro H-Systém vlastní dceru, která prý navíc, jako nějaký pokropený kropič, spadá také mezi okradené. Každý rozumný člověk musí uznat, že to je argument pádný a že pan Erben dobře rozvíjí Zemanovu metodu, která spojuje navzájem nesouvisící jevy. Zeman říká: "Při pěti tisících korunách měsíčně (Erbenův plat u H-Systému - jev první) není vysvětlena částka 2,1 miliardy (ztráta v H-Systému - jev druhý)". Zeman tak má za dokázané, že všechny námitky proti panu Erbenovi padají. Zemanova metoda se osvědčuje. Nebude to asi Erben, kdo odstoupí, spíš Dostálová.

Lidé lepšího ražení
24.11.2000    Mladá fronta DNES    str. 08    Názory
    Karel Steigerwald        
Novinář Smrček měl vyzradit státní tajemství. Diskutuje se, co opravdu vyzradil, či nevyzradil. Spor zní: státní tajemství kontra svoboda novináře a právo na informace. To chce soud soudit. Skutečnost je ovšem jiná, méně efektní, o to však konkrétnější: noční Prahou se prohání opilý řidič, doslova "kličkuje ulicemi", a policie jej zadrží. Řidič je ovšem rozvědčíkem a vyšší činitel jej s pomocí lži z maléru vyseká. Znamená to, že někteří naši spoluobčané, například rozvědčíci, jsou lidé lepšího ražení a mají k dispozici jinou porci práv než my. Na rozdíl od nás nepřijdou o řidičský průkaz, když opilí kličkují ulicemi. Z potíží je vyseká spoluobčan, vysoký úředník, také asi držitel zvláštních práv, který v zájmu dobré věci může lhát i policii. Dobrá věc zní: Opilec je agent, musí mít řidičák! Spor tedy zní jinak: Je nad spravedlností a rovností občanů nějaká vyšší hodnota, která dává některým lidem oprávnění dbát zákonů méně než my? Nebo jsme si za volantem rovni, agenti i občané? Jak by asi Smrčkovi žalobci žalovali, kdyby opilý agent dejme tomu zabil dítě? Byl by se svým "vyšším posláním" i tak nad zákonem a vyšší páni by jej z případu i tak "vysekávali"? S tímto sporem má novinář Smrček společné jen to, že jej zveřejnil. Svět lidí, kteří mají lepší práva než ostatní, jsme zažili. Zdůvodňovali to prostě: Jsme avantgardou lidstva. Spory kolem Smrčka jsou cáry těch časů. Komický paradox případu: opilec na straně jedné, "přísně tajné" výsady na straně druhé. To bude doufejme řešit soud, ostatně také tajný (!). Humbuk "státního tajemství" je jen zástěrkou opilecké historky. Je to však nástroj, který mohou lidé zvláštního ražení použít i k hrůznějším cílům. Činitelů, kteří věří, že jsou něco víc, bude vždy dost. Zákon by jim měl ustavičně říkat: Nejste. 

Tyto komentáře vyjadřují stanovisko listu

Rozhovor dvou Čechů: U nás je hůř
22.11.2000    Mladá fronta DNES    str. 11    Názory
    Karel Steigerwald        
Rakouský prezident Klestil přicestuje na pracovní návštěvu do Prahy. Setká se s prezidentem Havlem, s nímž bude hovořit o jaderné elektrárně Temelín. Jak bude takový rozhovor vypadat? Václav Havel bude nadávat na Čechy. Zmíní se o tom, že kdyby záleželo na něm, dal by Temelín už dávno zbořit. Ale čeští politici, kteří Temelín zavinili, jsou darebáci. Spolčili se s elektrárenskými zločinci. On, Havel, je zatím bezmocný. Jak rád by si vyšlápl na hranici - zabouřit a zablokovat si proti betonové a jaderné zvůli. Svazuje jej však úřad. Přesto věří, že ustavičným úsilím a spoluprací s demonstrujícími Rakušánky na hranicích si dobro zjedná vládu a z Temelína, pyšného pomníku totalitních dob, bude jednou nesmělá halda kamení. V té době budou i blokády hranic bezpředmětné a rakouská děcka se budou moci vrátit do svých škol. Do polepšoven, řekne Tomáš Klestil a začne nadávat na Rakušany, ty naduté siroty po Habsburcích, které zblbnul Heider. Vytahují se na Čechy, prý bandu špinavých a nezodpovědných tuláků. On, Klestil, však bude za existenci Temelína bojovat, co jeho slabé rakouské síly stačí. Dokud Temelín stojí, stojí i demokracie. On to má však těžké: jdou po něm už i tyrolští protiatomoví sedláci. Havel prohlásí, že u nás je hůř. Češi jsou postiženi vleklou morální snětí. Zbořili rakouské mocnářství, ale elektrárnu zbořit nechtějí, protože dodnes milují komunismus. Ba ne, řekne Klestil. Morálně nadranc je Rakousko, ne Čechy. U nás, kam se podíváte, samý tajný nacista. U nás je to ještě horší, řekne Havel, komunisti se s tím ani netají. Nacistou byl i můj předchůdce, řekne Klestil. Můj předchůdce byl komunistou, vzdechne Havel. Rakouští šmejdi chtějí Temelín zbořit, vzdychne Klestil. Čeští šmejdi jej zbořit nechtějí, vzdychne Havel. Za mohutných nářků a vychloubání, kde je hůř, bude spor obou Čechů pokračovat až do rána. Nakonec dojdou ke shodě: Hůř je všude.

Kdo po kterém hřbetě
18.11.2000    Mladá fronta DNES    str. 10    Názory
    Karel Steigerwald        
Celou noc rokovali. Pak vypukla mela. Grebeníček: Hraje se o velký comeback komunistů. Dohodli jsme se. Zeman: Dohoda nebyla. Grebeníček lže! Grebeníček: Začervenejte se! Buzková: Zemane, rezignuj! Gross: Chtějí nás před volbami zhanobit! Škromach: Schůzka se neměla konat! Grebeníček: Omluvte se! Gross: Nemám za co. Zeman: Je to varšavský atentát! Grebeníček: Jak se vyvine spolupráce KSČM a ČSSD? Jako za časů Bambergu. Každý z party tvrdí něco jiného. Zeman se rád tajně schází s podivnými lidmi, kteří pak o něm lžou a on s nimi musí dodatečně vyrážet dveře. Jen namátkou: měl dobrodruha Vlčka, Švejcara Vízka, pleticháře Šloufa, spisovatele Olova Šímu a štiřínského vyděrače Novotného či kopu "kufříkářů", kteří ho zesměšňovali dodávkami nesmyslů. Mohl vědět už před schůzkou, kdo je Grebeníček! Ostatně schůzka... Další podivnost: on se schází s lidmi, aby se dohodli, že nebudou spolupracovat? Zavolá si v noci Grebeníčka a řekne pendrek se spojíme? Nebo jede až do Bamberku, aby řekl nic nedám, nic neberu, mazejte odsud? Proč se s takovými figurami schází? Je to jasné: vždy mu něco slíbí. Chňapne po tom, ale že jde o hloupost a o podivíny, pozná až jako poslední. Pak zuří, nadává a cítí se těmi lidmi obelhán. Naštěstí má dobré socialistické grémium. To o Zemanově schůzce říká, že to tak nebylo, i když tam samo nebylo. Právo napíše, že ČSSD zmrazila naděje komunistů. Lidové noviny napíší, že ČSSD se s komunisty spojuje. Obé je pravda. To je mistrovský výsledek politiky hloupé horákyně. Jaký má smysl? Prostý. Zeman se chce vyšvihnout po hřbetě komunistů. Jenže je to riskantní kotoul - aby se naopak nevyšvihli komunisté. Je tu věčná otázka: jsou komunisté zdivočelí socialisté, či jsou naopak socialisté zkrotlí komunisté? Kdo koho převeze? I Zeman jistě cítí až v kostech tu tradiční dráhu od lidové fronty k frontě národní. Jednou by si mohli komunisté renegáta Zemana kdesi v Rakousku odchytit, dopravit jej v kozelci domů a naložit s ním jako s Laušmanem. Je však jedno, co se o této družbě napovídá. Podstatné je, kdo s kým se spojí. A to brzy uvidíme.

Boží mlýny v Trenčíně
15.11.2000    Mladá fronta DNES    str. 08    Názory
    Karel Steigerwald        
poznámky 

Kol generála StB Lorence melou pomalé boží mlýny. Před sedmi lety byl v Čechách odsouzen ke čtyřem letům vězení. Včera se konečně dočkal: podle rozhodnutí vyššího vojenského soudu v Trenčíně je rozsudek stále platný a generál by si trest měl odsedět. Nemá to tak špatné - čtyři roky za generálství StB - a to jistě odsedí jen půlku, neboť se bezpochyby umí ve výkonu trestu dobře chovat. Havel dostal za jeho panování podobně vysoký trest - a odseděl si jej bez pár měsíců celý. Jenže Lorenc, prorokujeme, neodsedí si nakonec ani minutu. Jeho nekonečný případ se vrací do Bratislavy k novému zkoumání: nebylo to vše po sedmi letech již promlčeno? Vyznat se v té právní spravedlnosti je složité. Na jedné straně estébácká říznost, raz dva seděl chlap ve vězení, paragraf se pak už nějaký našel, na straně druhé nekonečné okolky, odklady, zákruty a podobná zkoumání. Generál by sám k tomu mohl říci: Takto se my párat s každým případem, to bychom socialismus nikdy nevybudovali. K smíchu je celá ta demokratická maškaráda. Díky ní nedočká se nikdy vězení. Padnout do spárů tehdejších kamarádů, dopadl by hůř. Špendlík pod nehty, šibenice, dvacet let. Tož hodně štěstí, promlčený generále.

Druhá česká neřest
14.11.2000    Mladá fronta DNES    str. 10    Názory
    Karel Steigerwald        
Přední český spisovatel napsal, že náš národ má dvě neřesti: alkohol a sklon ke komunismu. V nedělních volbách komunisti obsadili příčku číslo tři. Jdou vpřed a druhá česká neřest bytní? Existuje u nás dosti velká skupina občanstva, které pracovně můžeme říkat politický lumpenproletariát. Její ideou je negace a hněv. Aby ne - ve světě, kde páni nahoře jsou darebáci, ať už se jmenují tak či jinak, kde poctivý člověk dole jen dře a sprosté slovo z toho má, kde stát je eldorádem gaunerů a zvolit je třeba toho, kdo to všechno roztříská! Toto cítění se táhne již od Rakouska - my poctiváci zde a darebáci v nepřátelské Vídni. Malý je u nás cit pro vlastní stát. Tyto hlasy v minulých volbách získal Miloš Zeman. Vystihl přesně, jaký program nabízet: spálenou zemi, statisíce zatčených zločinců a sebe jako Zorro mstitele. Ale bylo to danajské vítězství. Vláda není kampaň, ve vládě se řeší, dobře či špatně, reálná témata. Již jen fakt, že Zeman rovná se vláda, vzbuzuje v těchto Zemanových voličích nechutenství. A toto nechutenství vyjadřují dnes volbou komunistů, protože už jen ti popisují rozpory a problémy současnosti jako jeden hnus. S tímto voličstvem dají se dělat kampaně a vyhrávat volby. Ale vládnout se s ním nedá. Zradí každou vládu. Dotlačilo komunisty na třetí místo, ale kdyby vládli, i je hned zradí. Komunismus nám nehrozí. Pořád platí masarykovská otázka: budeme schopni budovat svůj stát, či se spokojíme s druhou českou neřestí, s kletbami z čeledníku? 

Tyto komentáře vyjadřují stanovisko listu

Neměl jste se tu narodit, pane
13.11.2000    Mladá fronta DNES    str. 08    Názory
    Karel Steigerwald        
Toto napsal Ludvík Vaculík 24. února 1971: "Po celé jaro a léto 1968 jsem s úzkostí myslel na jedno téma, o němž bude třeba naléhavě a pádně psát: o fízlovství a udavačství, o tom podsvětí gangsterů, které odspoda vrůstá do podrážek každého slabšího člověka. Cítil jsem, že je nesmírně důležité, aby lidé co nejrychleji, co nejrychleji odtrhli od svých duší tuto pijavici. Představoval jsem si, jak se zveřejní seznamy spolupracovníků StB a s jakou ostudou budou vyprovozeni na ulici všichni ti kreténi živící se jen svou sviňskou slabostí. Myslel jsem na to s úzkostí, protože jsem se bál, co bude pak, jaké prameny nenávisti a bezmezného vzteku a touhy po odplatě se otevřou. Mělo to vyhlídku na úspěch, jen když to bude provedeno rychle a rozhodně, všude téměř najednou. Myslel jsem i na to, že budu v nebezpečí smrti. Odkládal jsem tuto důležitou věc. Myslím, že jednou ji stejně bude třeba udělat, a pak se očistíme. Stačil jsem o tom napsat jen jednu větu: Prozrazujte fízly, jsou to podlidé." Ze všeho, co očekával, dočkal se Ludvík Vaculík jediného: zveřejnění seznamů spolupracovníků StB - bohužel pirátského. Na ulici nebyl vyprovozen žádný kretén a neotevřely se také žádné velké prameny nenávisti a bezmezného vzteku. Místo nějaké očisty už deset let probíhá proces zapomínání a vymírání účastníků. Být fízl neznamená být podčlověk. Fízlům by se člověk málem omluvil - tváří se tak ublíženě, jako by jim celý svět něco dlužil. Před dvěma týdny schválila sněmovna novelu lustračního zákona - s platností navždy. Zákon, míněný původně jako provizorní opatření, které léta dramaticky rozrušovalo (a rozdělovalo) českou společnost, byl resuscitován bez povšimnutí. Svůj účel nikdy nesplnil: lidé hanební a bezectní zůstali v zásadě platnými členy vznikající kapitalistické společnosti, v níž zaujali, jak se sluší na lidi hanebné a bezectné, místa na výsluní. Zákon je omezil velmi málo, přinesl však očekávaný vedlejší produkt: nové křivdy a jakousi až cynickou lhostejnost k osudům jednotlivců. Co nebylo možno řešit cestou legální, odstěhovalo se do podsvětí - Cibulkovy slavné seznamy nepřinesly ani píď očisty, nýbrž oblíbený český paradox: nevinné osočily a viníkům tím daly do ruky silnou nivelizující zbraň: všechno je to jedno! Očištění neboli spravedlivý soud za konkrétní jednání nahradily pološeré manipulace, lejstra s razítkem "přísně tajné" a na povrch "záhadně" vyplouvající útržky "materiálů". Opět se osvědčilo staré státní zupáctví: stát vyřešil svůj problém (co s fízly) po svém a čerta se staral o to, jaké nové křivdy tím nadělal některým občanům. Kdo si prostuduje záslužnou knihu Zdeny Salivarové Osočení, najde dostatek důvodů k tomu, aby mu běhal mráz po zádech. Krom lhoucích udavačů jsou tam osudy osočených nevinných občanů, ale nejen to - zjistíte, že za agenta StB jsou v Cibulkových seznamech vydáváni i lidé, kteří proti komunismu bojovali či jím byli usmýkáni. Je pozoruhodné, že právní pořádek nijak vaculíkovskému "očištění" nejen nenapomáhá, ale ani není schopen zabránit tomu, aby se ke starým křivdám nepřidávaly nové. Starou českou zemi novým kouskům nenaučíš. Ale možná že celá tato neschopnost "očistit se od minulosti" je vlastně blahodárná. Vzpomeňme si na průběh "národní očisty" po německé okupaci - jediný proud bezpráví, křivd, násilí a lží. Soudcem se tehdy stala ulice, vulgární dav a politická manipulace, která ty hnusné vášně obratně dirigovala ve jménu "potrestání zrádců a kolaborantů". Ale všechno to byla velká přípravka na blížící se bezpráví komunismu. Křivdy, které zplodilo poslední desetiletí lustračním zákonem, jsou proti tomu jen čaj. Možná, že v naší společnosti, s tak malým smyslem pro právo a spravedlnost, je prozíravé složitější džiny z lahví raději nevypouštět, nýbrž je zapomínat. Vhodný vášnivec v čele "spravedlnosti" a "jménem lidu" po roce 1989 mohl by snadno rozpoutat nové peklo. Naše minulost je asi příliš složitá na to, abychom o ní otevřeně promluvili bez rizika, že do ní rovnýma nohama zase spadneme. Český kýč nám přece jasně říká: pokud by rok 1989 přinesl na kandelábrech hořící komunisty, nebyli by to komunisté, kdo by tam hořel, zato v tom davu, který by je věšel, bylo by jich dost. Po lustračním zákonu už nikdo neštěkne. Po fízlech také ne. Sem tam zůstává nový přírůstek - někdo osočený. S tím osočením je sám a nikdo mu nepomůže. Dát mu lze jedinou radu: Neměl jste se tu narodit, pane, v Čechách. Tady to takto chodí.

Postava k podpírání
11.11.2000    Mladá fronta DNES    str. 08    Názory
    Karel Steigerwald        
Zemanův poradce Šlouf je oblíbenou pochoutkou médií. Není divu. Nabízí všechno, co si můžete přát: minulost komunistického bafuňáře i pověst muže, zapleteného v desítkách podivných podniků, pověst mrtvé duše, která byla i se synem "na výplatní listině", i pověst duše, která "brala" milionové odměny za "poradenství". Chcete-li postavu "komunistického stylu", nenasytně vrůstající do nových poměrů, tu ji máte. Tajemník, organizátor, muž kanceláří, byrokracie a intrik. Mandát od voličů potřebuje - postaví jej proti pověsti a řekne: Mí voliči mě takového chtějí! Z tajemnických kanceláří postoupí na vyšší místo. Bude skutečný politik a s ním nahoru půjde i jeho komunistická "civilisace". Miloš Zeman jej "podporuje" ve volbách do Senátu. Říká, že tři tisíce, které Šlouf pobíral jako "mrtvá duše", jej nezajímají - je to pro něj málo. Říká, že se zajímá teprve o "milionové" částky jiných. Mýlí se, i v tomto může Šlouf vyhovět. Říká, že jej nezajímají "pomluvy", které o Šloufovi šíří média, že si "počká" na rozsudky. Opět se mýlí, čekat nemusí. Že Šlouf se synem pobírali plat, aniž pracovali, nepopírá nikdo. Že ve stínu Šloufa vzniklo "Olovo", nepopírá nikdo. Zeman svou podporou této barvité postavy výrazně posunuje čáru politické slušnosti, korektnosti a cti směrem - dolů. Je to jeho styl, ve chvíli, kdy by se měl s neúnosným Šloufem rozloučit, napře sílu a Šloufa postrčí opačným směrem - nahoru. K jeho činům říká: Nevadí! Ale říci by měl: Pan Šlouf by nám politiku zakramařil, nechť se nejprve očistí. Proč to dělá? K čemu mu ten Šlouf, jenž přináší jen problémy, je? Asi k tomuto: Zeman přibližuje kvalitu politického života své duši. Vždyť mezi Šloufy bude vypadat i on - pěkněji. 

Tyto komentáře vyjadřují stanovisko listu

Na co vyšetřovatel?
11.11.2000    Mladá fronta DNES    str. 08    Názory
    Karel Steigerwald        
poznámky 

Vyšetřovatel zastavil trestní stíhání Lubomíra Štrougala v kauze nedovoleného ozbrojování Lidových milicí, protože milice byly ve své době povolenou organizací. Je to tak správně. Nelze přece očekávat, že by komunistická vláda zřídila Lidové milice jako organizaci nepovolenou. Tak se to nedělá. Vždyť i Hitlerovy SA a SS byly organizace ve své době povolené. I koncentrační tábory byly ve své době povolená zařízení. Bytíz, Mírov, Jáchymov, vše povoleno! Nakonec ani poprava Milady Horákové nebyla ničím zakázaným - ve své době ji schválil i Gottwald. A StB? To byla organizace superpovolená. I sám ten komunismus, třídní boj, rudý teror - to vše ve své době povoleno! Vynořuje se otázka, co by vlastně vyšetřovatel stíhat mohl. Nu přece to, co nebylo v době komunismu povoleno. Ale to všechno už si tenkrát vyšetřovali a případně i oběsili komunisté sami. Tak k čemu vlastně je ten vyšetřovatel?

Jen to zkus to - a vypnou tě
10.11.2000    Mladá fronta DNES    str. 10    Názory
    Karel Steigerwald        
Miloš Zeman se nesetká koncem listopadu s kancléřem Schüsselem. Je však možné, že se s ním sejde o pár dní později, začátkem prosince, až blokády nebudou. Komu se líbí být na Rakušany tvrdý, Zemana pochválí. Kdo dá přednost jednání, pochválí Zemana též. To je panečku politika. Z Vídně už si nedáme diktovat. Odpor k Vídni nás kdysi sjednocoval a zas by mohl. Přijďte mi s blokádou, za pět minut s vámi vyrazím dveře - to je pádná odpověď nepřátelské Vídni. Připomíná se: Kolik Čechů padlo kdysi ve válce za Rakousko? A chtěli padnout? Asi se tím myslí, že by exploze v Temelíně byla svého druhu restituce. Na hranicích mezitím vznikají první tahanice. Rakušané na tom nejsou lépe: učitelé vedou na hranice protičeská děcka. To by se mohlo jednou obrátit proti nim - vést mládež k bouřím. Kamion hrdina proráží blokádu. Zatímco vůdcové se bombardují na dálku větami, na čáře už chytá jeden druhého pod krkem - za svou pravdu. Na česko-rakouském sporu můžeme názorně studovat anatomii toho lidského počínání, které, když jsou poměry normální, neboli špatné, vede k válce. Na počátku ani Čech, ani Rakušan nechce, aby mu vybouchla elektrárna. Na tuto přirozenou obavu a stejný zájem obou stran se postupně nabalují nosnější témata: vy kontra my! Lákadlo pro politiky: ukázat voličům tvrdost, já hájím náš zájem, oni jsou jen cizinci. Chceš být mrtvý? Zastavit! Spustit! Na každý dotčený krok jedné strany navazuje uražený krok druhé strany, schod po schodu stoupá se vzhůru, až tam, kde vlají vlajky, zní polnice a vybuchuje všechno. Naštěstí žijeme v době, kdy tento druh eskalace není ve středozápadní Evropě možno dovést do konce. Zkus to - vypnou tě. A to Zeman i Schüssel vědí. Blokáda není proti Čechům - obtěžuje obě strany stejně. Miloši Zemanovi by se lépe objímaly stromy na Vysočině, kdyby dnes místo temného "nikdy pod hrozbami blokád" říkal: "Ano, račte, kdykoliv." Získal by pěkný náskok. Rakušané ať blokují hranice a měří a kontrolují Temelín. Blokády jsou i proti nim - a měření Temelína nemůže zkazit nic. Když najde chybu - tím lépe. Tak by vypadalo věcné řešení. Starobylejší však je útočit, urážet se, strašit a obviňovat. Na obou stranách to prý přináší hlasy. Ale hlasy to také může brát. Konfrontace se Zeman a Schüssel nedočkají. Budou jednat. Cirkus bojovných krocanů mohli by si odpustit. Nebo je, hlasy nehlasy, vypnou.

Rasista bez průkazky
7.11.2000    Mladá fronta DNES    str. 08    Názory
    Karel Steigerwald        
poznámka 

Asi se upíšeme k smrti, jak se to stále dokola opakuje. Mladý Holub, například, zbil na jižní Moravě občana USA, protože ten mu zabraňoval vykázat z hostince dva Romy. Soud Holuba už dvakrát soudil, dal mu trest, ale rasový motiv (jako obvykle) neuviděl, protože "nebylo prokázáno, že Holub je členem hnutí skinheadů". U nás se patrně stane rasistou jen ten, kdo se dá jako rasista u rasistů zaregistrovat. Kdo nebude mít legitimaci, u soudu se jako rasista neprosadí, i kdyby z hospody vyhnal sto Romů. I když by však Holub zbil občana USA jen tak, bez rasismu, byl by to stejně hnusný čin jako s rasismem - Američan ještě i v Bostonu má následky a chodí do nemocnice bez ohledu na to, zda byl Holub rasistou, nebo ne. A navíc - zaplatí Holub tu léčbu (a ty soudy), nebo ne? Potýkáme se u soudů o vznešené a vzletné rasista - nerasista, kdežto účet za to všechno zaplatí, jako obvykle, když jde o vysoké ideály, zas poškozený? Proč vlastně náš trestní řád rasově motivovaný trestný čin zná? Nu přece proto, aby soudy mohly říci: Neviděly jsme takový trestný čin. Neprokázalo se. Pán není člen, nemá legitimaci. Pán je z rasismu, té hnusnosti, jaksi soudně očištěn.

Marie Terezie na zdi
6.11.2000    Mladá fronta DNES    str. 08    Názory
    Karel Steigerwald        
poznámka 

Právě nyní, v době politického napětí mezi námi a Rakušany, je vhodné připomenout, co nás naopak spojuje. V reprezentačním salonu Pražského hradu, kde se přijímají státní návštěvy a probíhají nejvýznamnější politická jednání, visí na stěně portrét Marie Terezie a jejích dětí. Je chválou Čechů, bořitelů rakouské říše, že ji tehdy ze stěny nesundali, že ji nechají přikukovat. Habsburská vládkyně pohlíží na českou politiku již od roku 1818. Dívá se, jak to ti Češi dělají. Laskavý čtenář si jistě sám uvědomí, co všechno již viděla! Asi si říká po werichovsku: No no... Rakušané na tom jsou stejně. Když chce Schüssel podepsat cosi s prezidentem Klestilem ve státní rakouské prostoře, sedí ve vídeňském paláci opět pod obrazem Marie Terezie. Ta se dívá dolů na toho potomka Čechů Klestila a zas říká: No no... To máme společné s Rakouskem.

Břevno v oku
3.11.2000    Mladá fronta DNES    str. 08    Názory
    Karel Steigerwald        
Je to zvláštní, odporné a věčné: být mučen staršími vojáky, vydržet, o rok či půl zestárnout a pomstít se pak těm mladším. Šikana. No a co? Opravdový důstojník by přiznal, že krutost a bezcitnost spolu s otupeným citem pro spravedlnost jsou přesně ty vlastnosti, které je třeba v hrdlořezech vychovat. Jak chcete vraždit lidi, když nejste takoví? Nad šikanou, nevinným nácvikem příštího vraždění a plenění, se rozčilují jen pokrytci. Potíž je však v tom, že moderní armáda již nezabíjí ručně a z očí do očí. Od manufakturní produkce mrtvých přešlo se k strojní a elektronické velkovýrobě. Armáda už nepotřebuje krutost rukou a očí, potřebuje technické dovednosti, přesnost, odbornost a lhostejnost jiného druhu. Vojsko se zjemňuje, měkne, hemží se vzdělanými lidmi. Šikana se považuje za odpornou. Ale ne vždy a ne všude. Překvapivé však je, že se této vojácké zábavě věnuje i Hradní stráž - vojsko zvláštní a výstavné, jehož smyslem není vraždit, nýbrž zdobit Hrad. Z této nevelké, vybrané a vytříbené jednotky ne přímo vojáků, nýbrž spíše ztepilých koňů či jakési svého druhu herecké party, přicházejí zprávy dost šokující. Pod elitním svícnem je dost drastická tma. Je to příležitost k úvahám - pro velitele nižší i vyšší. Jak se může v tak malém sboru utajovat tak velká odpornost? Kdo ji případně přehlížel či využíval? Kdo z vyšších pánů za to asi zaplatí? Zlomyslně připomeňme, že i pro vrchního velitele branné moci a Hradní stráže je to příležitost k úvaze. Oč je snadnější hodnotit celý svět, smysl supermarketů i příštího století než uvidět zlo mezi vyšňořenými vojáčky v nejbližším okolí. Tak hořký je osud nás, kteří sníme o velkých věcech lidstva: hlava v oblacích a v oku břevno, které nevidíme. 

Tyto komentáře vyjadřují stanovisko listu

Vsaďte se!
2.11.2000    Mladá fronta DNES    str. 09    Názory
    Karel Steigerwald        
poznámky 

Bývalý šéf ČKD a jeho spolupracovník byli zatčeni. Jsou v policejní cele, asi jim dali i pouta. I obvinění je efektní: stovky milionů korun! Jak to dopadne? Vsadit se můžete už teď. Po prvotním efektu - věznice, cela, zatykač - přijde rozmrzelejší próza: sem tam jakási nudná a matoucí informace, vlekoucí se vyšetřování, odvolání obvinění, propuštění, rozpaky, trapno. Nic. Stal se zločin, nestal? Takovou předpověď není těžké vyslovit. Vždy to tak probíhá. Čím více zatýkání, želízek, cel a hudby na začátku, tím víc ticha na konci. Suď pak, jak to je. Kdo o tom neví nic, řekne si: neschopná policie, podplacený svět. Kdo se trochu začte do Marouškova případu, pohasne. Nejde nakonec spíše o spor dvou stran než o zločin? Proč platí - čím větší tyátr na počátku, tím méně věcnosti a faktů při vyšetřování. Tomu se říká Čisté ruce?

Deska, bolest, svoboda
2.11.2000    Mladá fronta DNES    str. 08    Názory
    Karel Steigerwald        
Návrh úřadů zněl, že oběti zemřely v důsledku "nucené táborové koncentrace, která vyústila v nikdy neodčiněnou genocidu". Zhotovená pamětní deska Výboru pro odškodnění romského holocaustu má nápis: "... zahynuly důsledkem zločinné koncentrace, která byla součástí genocidy, i nikdy nepotrestaného chování táborového vedení." Romy čeká správní řízení a vysoká pokuta. Letmý čtenář by jen obtížně vysvětlil rozdíly mezi oběma texty. O co tedy vlastně jde? Okresní úřad chce "dohlížet na dodržování platných pravidel". Má k tomu mocný argument: kdo platí, poroučí. Platí stát, vše bude tedy podle státu. Argument známý - ale z komunistické éry. Rozuměj mu takhle: ty platíš daně, já ti budu poroučet. Při jemnějším rozlišení uvidíme ještě jeden důvod: nějak zachumlat celý ten český koncentrák do slov. Situace je jasná jako slunce: ti, jejichž předkové v táboře (koncentračním) zahynuli, mohou přece napsat na pamětní desku, co oni chtějí. Není žádný důvod, aby se jim do toho pletl stát. A naopak - všechny důvody tu jsou, aby desku zaplatil. Platí to ten dnešní za ten tehdejší. Maličká reparace. Tak to chodí. Jsme země ještě málo svobodná. Či svobodomyslná. I do něčeho tak intimního a bolestného, jako je vzpomínka na genocidu, plete stát svůj neomalený nos. I kdyby ti Romové na desku napsali skutečně něco, co by se úředníkům nelíbilo, měl by stát být zticha. Svoboda není, zda je nápis na desce správný, svoboda je, že je takový, jaký jej Romové chtějí mít. Je to jejich deska, jejich bolest, jejich minulost. Ne státu. 

Tyto komentáře vyjadřují stanovisko listu

Líbejte fašisty
1.11.2000    Mladá fronta DNES    str. 10    Názory
    Karel Steigerwald        
Patrně jsme my lidé nepoučitelní. Je přirozené jít podruhé cestou, která ověřitelně končí - v utrpení milionů? Mít pořád vedle sebe různé ty oddané, nadšené, zapálené, zuřící komunisty, rasisty, nacisty? Říkávali kdysi - nevěděli jsme, kam nás vedou. Lenin a Hitler - nepřiznali své cíle. O světě komunistů či nacistů víme dnes už vše. A přesto - stále tu jsou, se strašlivým zápalem idealistů, s fanatismem, s odvahou. Dívejte se na jejich průvody, vykračují do pekla. Copak to nevědí? Líbejte fašisty, zpívalo se ironicky v Berlíně před rokem 1933. A pořád pochodují. Muž, o kterém píši, nejraději vypadá takto: má holou hlavu, protože ctí hrubost. Strakatou kazajku, kožené boty. Jakýsi tlustý obličej. Takový polovojenský, polopolicejní člověk s velkým zadkem. Říká, že zrádci budou viset a Havel že patří za mříže. Zrádci jsou: Cikáni, anarchisti, komunisti, humanisti a pomahači. Miluje svou vlast a od této havěti by ji rád očistil. Do akcí s sebou bere: ocelové obušky, zápalné lahve, dýmovnice, nože, řetězy a střelné zbraně. Říká, že letos jeho projev nebude tak radikální jako jindy. Za loňský projev byl totiž odsouzen, tak je opatrnější. Loni říkal, že plynové komory neexistovaly. Zpochybnil holocaust. Každý rok, je-li 28. říjen, vyrojí se vlasti na pomoc. Obdivuje jakousi českou rasu. Vypadá jako hrubý a zlý člověk, ale uvnitř je křehkým idealistou. S bolestí snáší nemrav světa. A bolestný idealismus mu také velí: Buď tvrdý a nelítostný, má-li nastat dobro. Přehoupni se přes slabý lidský cit - k vyšším cílům. Nemá však odvahu říci přímo: Chci miliony mrtvol. Říká to, jako jeho předchůdci, náhradním slovníkem: Recyklujme nepřítele - vlasti zdar. Můžete jej v listopadu zvolit, chcete-li. Kandiduje do krajského zastupitelstva.

Nové ideje hnidopichů
30.10.2000    Mladá fronta DNES    str. 08    Názory
    Karel Steigerwald        
Vedeme divný spor: smí radnice zveřejňovat jména neplatičů nájemného, nebo by tím porušila zákon o ochraně osobních dat? Smím říkat, že tamten pán mi neplatí dluhy? Co tím vyzrazuji? Jeho informaci? Můj vztek? On neplatit smí, já musím mlčet? A čí jsou vlastně ty informace? Jeho, či moje? Neplatičů, nebo radnice? Zákon nám zakáže ozvat se, když nás kdosi okrádá? Každý ví, jak málo je toto spravedlivé. Kdo neplatí nájemné, je svého druhu zloděj. Okradený (v případě nájemného dosti bezmocný tvor) na něj vyvine alespoň jakýsi morální nátlak: zaplať, nebo tvou hanbu zveřejním. A hleďme, ono je to nezákonné - nikoliv to neplacení, nýbrž to zveřejnění! Půjdeme s tím, my neplatiči, až k Ústavnímu soudu. I ten se nás zastane. Že neplatíme, je naše informace, ne vaše! Z toho může mít každý soudný člověk pocit, že žijeme v jakési opičí zemi, kde všechno chodí nepochopitelnými oklikami. Dejte do novin výstrahu: Pan X. Y. si půjčuje peníze a nevrací je. Úřad na ochranu osobních dat vás začne pronásledovat. Je zákon na ochranu osobních dat špatný, nebo jde o jeho zlomyslný a pokroucený výklad? Myslel zákonodárce, že bude nápomocen pachatelům - že stíhat bude oběti? Nepochybné je, že vnáší do už beztak zamlženého právního pořádku další a další ideje hnidopichů. Vzniká jakýsi mamutí spor právníků o něco zcela banálního, v čem nic sporného není - a poletí až k tomu pověstnému Ústavnímu soudu. Bigotně se tedy dál nimrejme v malicherných hloupostech, zda smí revizor v metru vidět vaše rodné číslo na průkazu a že nesmíte zveřejnit neplatiče nájemného, a mysleme si, že v tom nalézáme právo. To opravdu důležité, mátožnost našeho právního prostředí, nechme klidně plavat. 

Tyto komentáře vyjadřují stanovisko listu

Zákon o houbách a nohách
26.10.2000    Mladá fronta DNES    str. 09    Názory
    Karel Steigerwald        
Ve sněmovně se z místa na místo přemisťuje zákon o sportu. Co v něm asi je? U nás máme zákon na všechno. Hni se, kam chceš, je tam zákon. K těm zákonům se pak přidělávají výbory, komise, ministerstva a podobná drahá zařízení. Z každého trápení, z každého zabzučení mouchy udělá se nakonec zákon. A ten zákon - platí a neplatí. Socialisté jsou na to pyšní. Chlubí se: legislativní smršť. Zákon o sportu obsahuje banální výroky o tom, že sport je veřejně prospěšná činnost. Státním úřadům různých stupňů ukládá povinnost "vytvářet podmínky pro rozvoj sportu, nemá žádný hospodářský a finanční dopad". Jiné myšlenky už neobsahuje. Takový zákon se dá napsat bezmála o všem. Milostný styk, buďme pikantní, je také veřejně prospěšná činnost. I psaní veršů či pěstování bource. To jsou témata pro hbitého zákonodárce. Socialisté zákony milují. Až si zlomíte nohu na houbách, napíšou zákon o houbách a nohách. Říkají tomu společnost solidarity. Ve skutečnosti dělají z lidí i sportovců hlupáky. Patafyzickými zákony si komplikují to, co by prosadit měli: aby platily ty zákony, které opravdu potřebujeme. Naše legislativní džungle má jediný smysl: v jejich duších tvoří pocit, že jsou jacísi hospodáři země.

Kim for Nobelova cena
25.10.2000    Mladá fronta DNES    str. 11    Názory
    Karel Steigerwald        
Američané se sbližují se severními Korejci. Přesněji řečeno s vládcem korejského feudálního komunismu. Všichni jsme rádi. Prolomit ledy je vždy potěšitelné. Myslí se tou metaforou sblížení, odstranění překážky, která lidi odděluje. My stojíme zde, vy tam, pojďme si porozumět. Oteplení vztahů! Tání! Konvergence. Jedna strana už rozumí té druhé. Absurdnost těchto úvah spočívá v tom, že počítají s oběma stranami jako s rovnocennými partnery. A to se té lidožravé, krvavé, obludné, fašistické či komunistické straně vždy nesmírně hodí: najednou si je rovna. Stačí, že chvíli nevraždí, nepožírá děti, nevyhazuje do povětří civilní letadla - a už ji slušní lidé obdivují a bratří se. Všem se ulevuje: podívejte, vždyť on ten lotr se nám podobá: dvě nohy, dvě oči, jeden nos. Jak jsme rádi, že se polepšil. Ale on, znáte to z dějin, se nepolepšil, on jen něco potřebuje. Je čas, aby severokorejský Kim dostal Nobelovu cenu míru. Důvod? Nesnědl Albrightovou.

Svatý otec jde do voleb
25.10.2000    Mladá fronta DNES    str. 10    Názory
    Karel Steigerwald        
podhled 

Bůh do toho jde s námi, volají kandidáti Masný a Michalík. Gott mit uns. Bůh chrání královnu, císaře, cara i krále. Bůh je příhodná ikona. Můžete se k němu přitočit, on mlčí, nevykopne vás. Ať pak někdo popírá, že Bůh kandiduje za vaši stranu. Na tuto lidskou slabost upozornil už Jaroslav Hašek ve Švejkovi. Bůh byl tehdy zapřažen do vojenské služby na obou stranách fronty. Stal se z něj jakýsi praktikant u všech generálních štábů. Církevní hodnostáři obou stran žehnali, posvěcovali, vykuřovali a dštili krev na nepřítele. Jedna církev, jeden Bůh, dvě válečné strany. V nebi z toho musel být strašlivý zmatek - koho vyvraždit dřív? Tuhle armádu, jak prosí preláti z Vídně a Berlína, či tamtu, jak si si přejí v Paříži ? Bůh však není instituce shovívavá nekonečně: spor těch dvou božích stran vyřešil přehledně s jakousi starozákonní zlobou. Nechal to vyvraždit všechno, poražené i vítěze, feldkuráty i ateisty, kostelníky i biskupy a z Rusů, kteří to přeháněli nejvíc, za trest nadělal komunisty. Nic nepřineslo tolik mrtvol na bojišti jako první světová válka. Pošetilost lidská je však nekonečná. Nepoučitelní Masný a Michalík jdou do senátních voleb se Svatým otcem pod paží. Dali se s ním vyfotit, říkají, že je to dobrý chlapík, kterého si váží, a že snímek je pravý. Masný: Papež, to je jednička. Michalík: Jsem na papeže hrdý. Oba přijdou do pekla. Smyslem voleb je vždy rozpoznat, kdo je jak hloupý. Dobré programy vám slíbí každý. Málokdo si však přivede na pódium za ruku přímo papeže, aby kopal buďto za kapitalistu Masného, nebo za socialistu Michalíka. Vůbec není jisté, jaký dojem to udělá na voliče. Řeknou si, socialista, neznaboh, století hubí papežence a teď před nimi poklonkuje? A boháč Masný, zdalipak ví, že žok zlaťáků do nebe nepronese? Nehledá u papeže známost? Bůh těm dvěma neodpustí. Povolit jim dnes senátní volby, příště jej budou zatahovat do obecních. Oba pošle do pekla - což pro socialistu ani není trest, stejně by tam přišel. Zavrhne je i rozmazlený volič. Papež - a co má být, řekne. Dejte se vyfotit přímo s Hospodinem! A proč ne? Byli by první, kdo si ho vyblejsknul. S tím už se dá kandidovat. Ten billboard: vlevo já, vpravo Bůh!

Bát se rozumu bylo by zlaté
19.10.2000    Mladá fronta DNES    str. 08    Názory
    Karel Steigerwald        
V novověké éře můžeme pozorovat tradici pýchy rozumu, pýchy vzdělanců, pýchy poznání," řekl na Fóru 2000 Václav Havel. Věda získává nové poznatky, ale "v žádné fázi poznání jsme se nedotkli tajemství světa". V novověké éře však můžeme také pozorovat pravý opak: místo "pyšného rozumu" nedostatek rozumu a boj proti rozumu, místo "pýchy vzdělanců" nedostatek vzdělanosti, místo "pýchy poznání" pohrdání poznáním. To, že uplynulé století v tak velké míře věřilo očividným nesmyslům, a vzdělanci nebyli vůči nim nijak imunní, nebylo způsobeno slepotou "pyšného rozumu", nýbrž přesvědčením, že jsou hlubší a nevyzpytatelnější cesty, jimiž se "dotýkáme tajemství světa", než je pouhý racionální přístup myslícího rozumu. Koncentrák nebyl objevem "pýchy poznání", nýbrž triumfem mystického přístupu k "tajemství", tentokrát rasovému. A komunistické učení, třebaže se zaklínalo vědeckým poznáním, nebylo ničím jiným než svého druhu vírou, která jako všechna náboženství za cíl lidského snažení považovala blaženost, po níž už není nic a k níž se jde krutostí a utrpením. I ve dvacátém století ovládala svět stejně iracionální, pudová, nábožensky nesnášenlivá a mystická krvavá učení jako v kterýchkoliv předešlých staletích. Příčinou všeho toho utrpení nebyl "pyšný rozum", nýbrž nedostatek rozumu, ať už pyšného, či skromného. Není v lidské tradici vážit si poznání a rozumu. Lidé s chutí dávají přednost mystickým postupům, makrobiotice, telekinezi, dalajlamismu či patogenním oblastem pod vlastní postelí a šutrům pod peřinou. Varovat před pýchou rozumu znamená být přesvědčen, že jsou jiné mimovědecké či nadvědecké přístupy, jimiž se lze lépe a hlouběji či ezoteričtěji dotknout "tajemství světa". Jde asi o zklamání rozumem, že nedává dostatečně jasné a celistvé poznání - a o nespokojenost s jeho relativistickou skepsí. Všechny ty jiné, hvězdář Grygar popuzeně říká pavědecké, postupy uspokojí víc. Pyšný rozum má asi jediný úspěch - že se všechny ty iracionální pavědy a mystická uchopení světa zaštiťují právě jeho názvoslovím a vydávají se také za "vědecké poznání", ačkoliv mají jiný cíl: uspokojit duše pavědců, aby se dotkly tajemství světa a žily šťastně. Obávat se pyšného rozumu bylo by ještě zlaté. Zatím se bojme antirozumu a iracionality. Je nám blíž.

Mrtvá duše už odešla
18.10.2000    Mladá fronta DNES    str. 10    Názory
    Karel Steigerwald        
Miloš Zeman velmi rád chytá darebáky. Rád jim nadává, vyhrožuje, slibuje jim tresty, až zčernají. Sto tisíc vsadil by jich do věznice. Padni komu padni, říká. Včera propustil Šloufa. Na hodinu. Pro vedoucího týmu Zemanových poradců to je dosti velká rána. Nečekal to - před volbami. Prasklo na něj, že byli, on i syn, mrtvými dušemi. Co bude říkat svým voličům? Kandiduje do Senátu a předseda s ním vyrazil futro? Dříve než nalezl Šlouf odpověď na tyto otázky, přišla další rána. Sociální demokracie mu odepřela podporu - nadále bude o křeslo senátora bojovat jako nezávislý soukromník. Zeman se nerozhodoval snadno. Šlouf má své zásluhy, je schopný, vymyslel autobus a doprovázel Zemana k výšinám. I strana váhala - pustit člověka, který jí tolik dobrého dal? Ale zásada padni komu padni je neúprosná. Šlouf dovedně spojoval svou politickou prebendu s výnosy hospodářskými. Svět vztahů a závazků. Desítky podniků, podničků, poradenství, smlouvy a výplaty. Fiktivní svět mrtvých duší a špinavostí. Šlouf se bránil: Firma Hawle mi dávala plat za dobré rady. Syn jí též dobře poradil. Zeman byl však neúprosný: už padlo komu padlo. Vždyť Šlouf představuje právě to, čtěme volební inzeráty, co ČSSD tak mocně vymítá. Zatížil politiku čisté strany temnými kšefty, proto musel jít. Stranu to posílilo. A teď již se probuďme. Šlouf nejde nikam. Možná tu bude, až my tu nebudeme, až tu ani Zeman už nebude. Šlouf je, podobně jako jeho první chlebodárce Lenin, věčný. Vycucne i Zemana, odhodí jej na Vysočinu a s novými pány půjde, padni komu padni, dál a výš. S hlasy voličů či bez nich.

Jde to ještě výstižněji!
17.10.2000    Mladá fronta DNES    str. 10    Názory
    Karel Steigerwald        
poznámka 

Minulost je vždy nesmírně závislá na slovníku, který jí vybereme. Jak bude zapsána v dějinách, o tom rozhodujeme my živí. Až zemřeme, někdo minulost opět přepíše. Ustavičné přepisování, jemuž zejména my Češi, učitelský nárůdek, vášnivě propadáme, děje se pod heslem: minulost v mých službách. Rychetský se dostal do sporu s Romy. Nechtěl by, aby na pamětním kameni koncentráku v Letech bylo přímo napsáno: koncentrační tábor. Romové by naopak chtěli, aby tam bylo napsáno ještě víc: s českými dozorci v čele. Tak se hledá kompromis. Tábor nucené koncentrace je podle Rychetského, který v žádném případě nechce cenzurovat minulost, výstižnější nápis než koncentrační tábor. Ještě výstižnější by ovšem bylo "tábor soustředěného pobytu" či "dočasná ubytovna náhle cestujících". I věta "koncentrace, která vyústila v nikdy neodčiněnou genocidu" dala by se vyjádřit ještě vzletněji: "během pobytu došlo v mnoha případech k nezvyklým a definitivním událostem". Lhát o dějinách se musí. Máme na to historiky, experty a jazykové poradce. Nemusíme chodit kolem podivných nápisů jako třeba "zde někteří Češi v nacionálně socialistické službě věznili, týrali a mordovali Cikány". Umíme to napsat pěkněji. Bez zbytečných pravd.

Galantní úklony policie k vládě
14.10.2000    Mladá fronta DNES    str. 09    Názory
    Karel Steigerwald        
Stále častěji obviňuje policie z trestných činů novináře, kteří sami odhalili trestný čin ve vládních kruzích či přinesli zprávy, které k odhalení vedly. Vypadá to už jako v Kocourkově: Smrček odhalí státního úředníka Růžka, který kryje opilce za volantem, a potrestán nemá být Růžek, nýbrž Smrček. Slonková s Kubíkem zveřejní, jaké hnusné "materiály" píší Zemanovi poradci - a jsou za to žalováni. Křižanová uveřejní estébácký doklad, dokazující, že Stiess má falešné lustrační osvědčení. A vyšetřovatel stíhá ji. Najde si paragrafy, krkolomně je vyloží a žaloba je na světě. Je to směšné, ale vyšetřovatelé se tváří vážně. Jaké tajemství vyzradil Smrček? Že činitel Růžek kryl kamaráda opilce za volantem - s pomocí mlh značka "tajné služby". Slonkovou s Kubíkem by chtěli trestat za zatajování toho, co odhalili? Křižanovou obviňují, že neoprávněně nakládala s údaji, které "byly shromážděny v souvislosti s výkonem veřejné správy". To budeme vážně říkat, že činnost StB je výkon veřejné správy? Všechny ty žaloby jsou neobyčejně naivní - s průhlednou snahou dát "přes prsty" nepříjemným lidem. To by nebylo tak zarážející. Zalíbit se vládě, "vypomoci" jí v maléru, případně se pokusit vyprášit kožich nepříjemnému novináři, to je lidské. Zarážející je nízká úroveň těch pokusů a jejich groteskní charakter. Novinář kryje pachatele, kterého odhalil! Věří vyšetřovatelé, že toto soudy spolknou? Takto si soudů cení a takhle se jim vyvinul cit pro spravedlnost? Neumějí nastražit své léčky rafinovaněji? S lepšími důvody? Nemají obavy, že se pohybují ve svobodném prostředí s dobrým citem pro spravedlnost? Nebojí se, že se občané od nich odvrátí? Různí činitelé se radují, jak skvěle policie chránila při nedávných mládežnických bouřích majetek a zdraví občanů. Došlo prý - po desítkách let - k jakémusi mytickému spojení policie a lidu. To je však nevkusná metafora ze starých časů. Z těch samých časů je stále ještě i ta policie. Jak ve starých časech vzniká trestný čin? Popiš skutečnost takovými výrazy, abys z těch výrazů trestný čin udělal. Například: vyzradit, mařit, státní tajemství, neoprávněně nakládat, údaje státní správy. Takové slogany mohou vynést i osm let! Geniální objev totalit: zločin se tvoří jazykem. O nic vážného dnes nejde. Policie ví, že jí nikdo nevěří. Sumíruje obvinění, která jsou naštěstí už k smíchu. Žalobám nevěří ani ona. Je to všechno švejkárna. Policie se jen galantně uklání směrem k vládě, víc pro ni udělat nemůže. Ale stačilo by maličko a smích by nás mohl přejít. Na dobré cestě k neštěstí bezpochyby jsme: krom prezidenta tyto policejní spády nikoho tam nahoře mezi pány zatím nepoděsily.

Slipotrenky to přemosťují
12.10.2000    Mladá fronta DNES    str. 09    Názory
    Karel Steigerwald        
podhled 

Na smíchovském nádraží v Praze prodávají slipotrenky. Slipotrenky jsou důležitou součástí soudobého oděvu. Z určitého úhlu pohledu jde stále ještě o staré vyzkoušené socialistické trenýrky. Pozornější pozorovatel vidí v nich však již i kapitalistické slipy či alespoň jejich příslib. Tak dnes vypadáme. V takovém šatu vezmou nás už do EU. Ti v trenýrkách si ještě počkají. Oděv je to křiklavě červený, modrý, s lampasy a plandající nohavicí, současně však již i tlumeně pastelový, měňavých barev, jakoby sexuálně slibný. Na straně jedné trenýrková guma ještě škrtí kdesi v moudí, na straně druhé vše samo od sebe už jaksi plavně monumentální přiléhá. Ošuntělé buranství totalitních trenýrek všelijakých aparátníků s divnými skvrnami se snoubí s přejemnělou elegancí mírně vyžilých budoárů svobody a kšeftů. Kolemjdoucímu musí být ten pohled blízký - starý svět bezpečných trenclí, v nichž jsme si všichni přihlouple rovni, proti náročné eleganci slipů, jejichž egoismus může mrazit. Jak si mezi tím vybrat? Chtěli jsme do slipů, do novot, do vůně svobody. Ale pozor - všelicos nás může potkat. Zeman říká: Sto tisíc tunelářů! Lekneme se, co teď, ve svobodě, v nepohodě, ve slipech? Naštěstí je tu soudruh Grebeníček a s úsměvem nabízí - šup zpátky do trenclí! Drží je v ruce, vyprané, roztažené, jen do nich hupnout. Jenže něco uvnitř nás se ozývá: To chceš zpátky? Do kotce? Slipotrenky to řeší! Představme si Gottwalda ve slipech a Klause v trenýrkách. Nelze. Dvoje jiné šaty, dvě jiné epochy. Ale slipotrenky to přemosťují. Nosil je Gorbačov, starý Mlynář, má je Havel, Kvasniewski, dokonce i Zeman. Mají i další přednost. Kdo chce, může hrdě říkat: Mám už slipy! My Češi oceníme i opačnou možnost. Kdyby se to převrátilo, můžeme zas spustit kalhoty, ukázat veřejnosti zadek a vzkřiknout: Hle, trenky! Jeden šat pro dvojí počasí - to musí mít u nás úspěch. Říkali jsme si vždycky: Gotika, renesance, temno, padesátá léta, Husák a normalizace. Pak samet, plyšák. Ze Smíchova přichází lepší označení pro tu epochu. Přesné a jadrné: slipotrenky. A zas, jako celé dějiny, feministky prominou, je to čistě mužská věc. Nebo snad mají ženy nějaký podobný politický oděv? Moudré ženy však říkají: Trenky, slipy? A co na tom? Stejně je, chlapečku, odložíš... Vítězné slipotrenky mají problém: přicházejí hlasy, že trenýrky jdou opět do módy. Že už v nich pobíhá kdejaký demokrat z Občanského institutu. Že volnost tohoto oděvu prospívá pohlavnímu orgánu, který slipy tísní. A protože pohlavní život se dnes zbytečně cení, mohou se trenýrky skutečně prosadit. Vrátí se s nimi jejich vrcholná doba? Převlékne se do nich Zeman s Kasalem? Představme si ta jadrná hesla: Co jiní mají ve slipech, najdete u nás v trenkách taky! Nebo: Konec vlády trenek se slipama! Jak se asi do této politiky vejde Petra Buzková? Jedny slipotrenky stojí čtyřicet korun, to je nepochybné. Uvidíme, jakou koalici to přinese.

Prezident by neměl litovat
11.10.2000    Mladá fronta DNES    str. 11    Názory
    Karel Steigerwald        
poznámka 

Prezident republiky považuje za svou největší chybu, že nevystoupil velmi ostře proti stavbě Temelína v roce 1990, kdy federální vláda rozhodovala o tom, že se dokončí dva bloky ze čtyř. "Kdybych začal křičet a řvát, že tam nemá být žádný, měl jsem tehdy možná takový vliv, že by se to stalo." Asi je to pravda. Krátce po listopadu 1989 měl Václav Havel jistě takový vliv a (neformální) moc, že by mohl prosadit opravdu mnoho. Nejen zrušení Temelína. Byl představitelem všemi požadovaných změn, nejvyšší možnou morální autoritou, přirozeným vůdcem demokratických sil. Většina země mu visela na ústech. Moc, kterou mu nadělila vítězná revoluce, však neotočil k razantnímu prosazení svých názorů, nýbrž k tomu, aby se v zemi co nejrychleji vytvořilo přirozené prostředí pro demokratickou politiku. (Volby, strany, zákony.) Vítězů revolucí, kteří svůdné moci podlehli a začali čím dál větší (a krutější) silou prosazovat své názory, znají dějiny dost. Méně je těch, kteří si rozkoš mocipána odepřeli a své revoluční moci použili jen ke zvětšování svobody pro všechny. K těm patří i Havel. Neměl by proto litovat, že tehdy Temelín svou mocí neporučil zrušit a rozhodnutí ponechal na té mnohdy i (chybně) kodrcající demokratické káře. Vždy je nakonec lepší špatné rozhodnutí demokracie než správný rozkaz mocnáře.

Ta mrtvá ryba
10.10.2000    Mladá fronta DNES    str. 09    Názory
    Karel Steigerwald        
V sobotu upozornil předseda vlády veřejnost, že novináři nejsou vzhledem ke své intelektuální nedostatečnosti schopni proniknout do podstaty jevů. Ty jevy pak dělá on, politik. Má pravdu. Hned včera se jeden takový jev připomenul. Soud projednával žalobu Srby na Hrubého. Srba chtěl sto tisíc korun, protože jej Hrubý označil za vyděrače. Před časem Hrubý zveřejnil záznamy telefonátů, v nichž jej poradce Zemana Novotný nutil vytvořit "materiály na Zieleniece", které by dokázaly, že Zieleniec podplácel novináře. Novotný zmiňuje, že nátlak inicioval Srba. Proto o něm Hrubý řekl, že je vyděrač. Z podplácení obvinil Zieleniece Miloš Zeman. Neměl důkaz a po čase se s trapnými okolky omluvil. A Hrubého nechal propustit. Ten se domáhá jakési spravedlnosti. Na policii mu řekli, že obsahem nahraného telefonického rozhovoru Srba - Hrubý není vydírání, nýbrž jen dobrá rada. Srba v nahraném telefonátu na otázku, zda nejde o vydírání, říká upřímně, že o vydírání jde. Je obtížné nějak do "podstaty tohoto jevu proniknout". Hrubý však chce víc spravedlnosti. Z úst odvolacího orgánu se dozví, že šlo o "útisk". U soudu však stane v roli obžalovaného on. Pomluvil Srbu a měl by zaplatit pokutu! Včera Srba nečekaně polevil: peníze už nechce, jeho čest uspokojí omluva. Ústup upřímně vysvětluje blížícími se senátními volbami: "Není dobré v této době vířit záležitosti spojené s exministrem Zieleniecem a ministrem Kavanem." Chudák Srba chtěl své pány vysekat z hloupé blamáže, pak bránil svou divnou čest, a nakonec jej páni klepli přes prsty, aby před volbami do té mrtvé ryby nešťoural. Zeptejte se na to všechno Zemana. Dostanete nesmírně spletené vysvětlení. Tak inteligentní novinář se nenajde, aby pronikl do jeho podstaty. I ten méně inteligentní si ale povšimne, že prvním hybatelem těchto patafyzických protizemanovských dějů je Zeman sám. I herci jsou z jeho souboru. Poradce Novotný a vrchní ředitel provozní sekce ministerstva zahraničí Srba. Z předsedovy pomluvy vytvořili příběh, na němž si vyláme zuby každá inteligence - podnět však dala ústa a fantazie předsedy. Takových nesmyslných afér vyvolal Zeman už řadu - vždy našel dost podivínů a bezcharakterních přitočílků, kteří jeho kuriózní nápady rozpatlali. Sám se rád vysmívá jiným lidem a nadává jim do idiotů či primitivů. Mohl by jim jednou v klidu vysvětlit, co nechápou: proč bez umdlení a sám od sebe produkuje nesmyslné aféry, které nejsou k ničemu a nikomu nejsou užitečné, zatímco jemu samému nepřinášejí nic jiného než stále větší ostudu. Je úchvatným autorem záhadných jevů - nemůže se divit, že je žádný novinář neumí vysvětlit. Tolik inteligence nemá žádná lidská bytost, natož novinář. Je ale nějaké vysvětlení vůbec nutné? Kdo je potřebuje? Ty krkolomné kousky srazí vaz jemu - ne intelektuálně nedostatečným novinářům. Možná však Zeman věří: tato křivost udrží mě nahoře. A možná to tak i je.

Smrtka, Žid, komunista, já či vy
4.10.2000    Mladá fronta DNES    str. 08    Názory
    Karel Steigerwald        
Mají se demonstranti střílet gumovými náboji? Radikálové jsou pro ostré. V tom se podobají demonstrantům - spravedlnost přes mrtvoly. Hodná většina by však měla zůstat naživu. Na policisty metá jen myšlenky a baví se napichováním bankovek na vlastní pohlavní úd. Zato policisté jsou hrubí a překračují pravomoci. Ale jsou také příliš měkcí, špatně vyzbrojení a zatéká jim do ubytovny. Zkoušku z demokracie jsme udělali na jedničku, až z toho svět zas ustrnul. Takové a podobné ideje nás rozrušují, jako by to bylo něco nového. Je tomu právě sto let, co se českými zeměmi převalila vlna podobně nejapných násilností. Pod národními hesly zaútočili lidé nikoliv na banky a jídelny, nýbrž na Židy. Demonstrace probíhaly u příležitosti obvyklého neúspěchu české politiky - ve Vídni nám zas nic nedali. Nepokoje rozrušily vzdělané lidi. Vlastenectví, národní probuzení, česká jazyková práva - ve skutečnosti šlo o antisemitské svinstvo. 5. října 1899 se srotily v Praze skupiny, demolovaly obchody a křičely: Jdeme na Židy! 17. října u muzea asi dva tisíce lidí, národní dělníci a studenti. Zpívají Hej, Slované a Kde domov můj. Z okna Choděrovy restaurace křičí Klofáč: My národní socialisté v protižidovském postoji nezůstáváme pozadu za pravicovými radikály! Pak zpívají Hrom a peklo. V Celetné ulici rozbili židovský obchod. Tisícový dav se na Staroměstském náměstí konfrontoval s policejním strážmistrem. Ten tasil revolver, mával šavlí. Ale jeden z demonstrantů také tasil revolver a druhý zas šavli. Klofáč vše urovnal. Policejní prezident Křikava chce, aby se všichni rozešli. Nepůjdou. Vysláni strážníci s bajonety. Demonstranti na ně házejí kamení. Na chodnících přihlížejí utkání tisíce diváků - dámy z lepších kruhů s dětmi. V Prostějově vytloukli okno Žida Haase. V Holešově tisíc demonstrantů táhlo do Židovského Města, kde vyplenili několik obchodů. Nastoupilo pět četníků, kteří provedli bodákový útok. Demonstranti neustoupili. Velitel četnické stanice dal vypálit dvě salvy. Zabily čtyři demonstranty a jedenáct zranily. Za dva dny ve Vsetíně v židovském templu vytloukli občané všechna okna, vnikli do obchodů a začali plenit. Zaútočili na vinopalnu a hostinec Josefa Glesingera. Tři lidé byli zastřeleni, postřeleno čtrnáct. Podobně v Plzni, Berouně, Pardubicích, Napajedlech. Vídeňská Neue Freie Presse píše, že proces proti Hilsnerovi, který byl odsouzen k smrti za rituální vraždu, protrhl hráze veřejného pořádku a v myslích nevzdělaných lidí vyvolal rozruch. Týdeník Čas zmínil bezradný hněv lidu a nespokojenost od let v duši lidu hromaděnou. Čteme to trošku zaraženě: takto hnusný obraz českého národního uvědomění neznáme. Jediný, kdo nakonec bránil Židy před českými pogromisty, byla ta nenáviděná rakouská policie. Čeští poslanci interpelovali ve Vídni s dnešním myšlenkovým arsenálem: policie zakročila, když napětí v městě již polevilo, v Holešově prý stříleli Židé do obyvatelstva. Rakousko podle Čechů zahájilo nové století pokryto potupnou hanbou. Za sto let došlo k pokroku. Místo rituální vraždy a židovských kvelbů je tu Světová banka a prodejna karbanátků. To je veliká modernizace našeho prostředí. Pokročila i policie. Nestřílí a nebodá. Demonstranti házejí Molotovovy koktejly místo tehdejších bouchavých žabek na policejní koně. Ale je zarážející, jakým přeludům lidé věří, aby se mohli dopouštět násilí. O věcné posuzování není zájem. Bití Židů a rabování obchodů se před sto lety považovalo za samozřejmost. Kdo se zamyslel, viděl, že si to nakonec ti Kristovrazi nějak zaviňují sami. O to lehčeji vzkřikl: Pojďme na Židy! Stejné hlouposti vykřikují ti, kdo dnes kvůli globalizaci rabují v jídelnách. Lidstvo se rádo baví násilnostmi, vražděním, zapalováním a výbuchy. Vymýšlí k tomu nejapné ospravedlňující teorie. Organizuje střílení do těch ničitelů. Pak to všechno kritizuje a píše články, jako je tento. K čemu to všechno? Až bankovnictví a globalizace pomine, přijde jiná móda. Dnes už sotva někdo ví, proč v roce 1968 hořela Paříž a kvůli čemu vlastně vybuchovaly bomby teroristů. Jisté je jen jedno: lidé se baví a vzrušují. Zapálit Moranu na tyči a hodit ji mezi policisty. Moranou může být kdokoliv. Nejen smrtka, i bankéř, Žid, komunista, černoch, já nebo vy. Šílenství se může zmocnit každého. Za sto let přečteme si o tom zas nějaký nový článek.

Jasný žádoucí zvuk?
3.10.2000    Mladá fronta DNES    str. 08    Názory
    Karel Steigerwald        
poznámka 

ČSSD si v sobotu na konferenci lámala hlavu, jak docílit toho, aby se média zabývala těmi problémy, které jsou skutečně významné, a nevěnovala se pouze povrchním senzacím na základě krátkodobého trhu. Špidla míní, že je pro to třeba propracovat určitou teorii veřejnoprávnosti médií. Není to třeba. Špidla není první. Takových teorií je už řada. Zajišťují spolehlivě, že tisk píše o tom, co vláda považuje za skutečně významné. Dokonce jen o tom. Tisk je agitátor a organizátor. Je učitel národa. Zapaluje. Je i prodlouženou pěstí. Vede masy. Atd. Výstižně celou problematiku, která ČSSD tolik trápí, popsal například německý politik Joseph Goebbels. Přirovnal všechna média ke klavíru, vládu pak ke koncertnímu mistrovi. Každé médium, tisk, rozhlas (Goebbels počítal i literaturu, divadlo, film, sochařství a malířství), má na klavíru svou klapku. Vše je tak sladěno a vzájemně propojeno, že když mistr (vláda) stiskne klapku, ozve se jasný žádoucí zvuk. Disharmonické, skřípavé či falešné židácké zvuky jsou vyloučeny. Vláda dokáže na klaviatuře zabrnkat své symfonie čistě a v jasu. Média ozvou se naráz a v souladu! Stalingradská tragédie měla všude jednotnou úpravu po jediném stisku: důstojně, však heroicky. Takový je úkol médií včetně sochařů. Vláda hraje, oni zpívají. Nemusí Špidla nic nového vymýšlet. Vše už tu jednou bylo. Jenže - kdo by to chtěl opakovat?

Mahler a Šlouf
2.10.2000    Mladá fronta DNES    str. 08    Názory
    Karel Steigerwald        
Jihlava neudělila čestné občanství Gustavu Mahlerovi. Jedním z důvodů je, že se sice zasloužil o světovou kulturu, ale pochybuje se, zda i v Jihlavě. Není jasné, co tím v Jihlavě myslí. Měl snad napsat symfonii Má Jihlava? Zemanův poradce Šlouf je čipernější kabrňák. Ten obcím svého volebního okrsku dodá všechno: školku, nové nádraží, víc prachů z Prahy, půl plaveckého bazénu. Senátorství degradoval na jakési čachrářství na trase obec - Praha. Obce ho za to budou mít rády a už teď by jej mohly jmenovat čestným občanem. Dodá jim novou nemocnici a sežene i tašky na střechu. Má kluky komunisty kamarády v Praze všude na úřadech, nic pro něj není nemožné. Co je proti takovému Šloufovi nějaký Gustav Mahler?

Ještě neví, že to udělá
30.9.2000    Mladá fronta DNES    str. 08    Názory
    Karel Steigerwald        
Dopustil se už mnoha nehorázností, ale doposud ze všech jakýmsi kejklířským způsobem vybruslil. Teď mu však zbývá jediné: vyhodit Šloufa. A s velikým hřmotem se distancovat od hanebníka Šímy. Podnikl všechno, aby k tomu nedošlo. Mlžil, lhal, obviňoval bezdůvodně kdekoho. Z úst vypouštěl narážky na tajemné "instituce" a sledoval spiklenecké nitky. Pohled na něho byl kormutlivý: i laikovi muselo být jasné, že nejapnou plácanici o Buzkové sepsal nejspíš některý z jeho komunistických pomocníků. Najal si je, neměl by se tedy divit, co mu sepisují. Mají takovou odbornost. Ještě neví, co bude muset udělat. Zatím říká: Olovo mě nezajímá, mě zajímá situace nedojných krav. Tváří se pohrdlivě. Myslí, že hrubostí od sebe tuto novou můru nějak odežene. Mýlí se. Své stanovisko, že je normální, aby poradci předsedy vlády praktikovali komunistický literární gangsterismus, neobhájí. Šloufovu kamarilu bude muset rozprášit. Ba co hůř, pokud mu někdo prokáže, že o činnosti svého poradce Šímy věděl dřív než policie, či dokonce Šímu naváděl, bude muset odstoupit sám. Přece ví, že v této zemi není udržitelné, aby lidé jeho postavení kryli gangsterské praktiky. Pokud by to nevěděl on, jistě to vědí jeho druhové v politické straně. A ne-li, vědí to určitě lidé ve straně opoziční smlouvy. Pokud by nešel sám, hnala by jej strana. A ne-li, padla by celá vláda. Nejapná lapálie komunistického aparátčíka Šímy - a jak velké následky by měla. Ale předsedu vlády, který je srozuměn s gangsterstvím poradců, u nás nikdo neudrží. To chápe i on. Proto pošle své aparátčíky ke dnu. A jako jeho velký vzor Masaryk řekne: Jsou to nepěkní lidé, již nikdy jim nepodám ruku. 

Tyto komentáře vyjadřují stanovisko listu

I z ideálů teče krev
27.9.2000    Mladá fronta DNES    str. 08    Názory
    Karel Steigerwald        
Dívejte se na ně: jsou karnevalově oděni, hlukem, ohněm a bouří vyhánějí zlo z města. Středověk takto plašil mor, oni plaší kapitál. Od nás chtějí vždy totéž: pochopení pro demonstrace. Právo na protest je v demokracii nezadatelné. Bojovým karnevalem vždy znovu obnovují základní lidskou otázku: smí se správná věc prosazovat násilím? Neboli: je násilí ospravedlněno už tím, že chce nastolit správné poměry a odstranit špatnou věc? Jsou obětí největšího kýče století: revoluce je vždy pravdivá. I je by mohl namalovat Delacroix. S dlažební kostkou, s Molotovovým koktejlem, v dýmu pouliční války, v proudech z vodních děl nevypadali by špatně. Kdo z nás se jim postaví, tomu řeknou: sluha kapitálu. Lásku k lidstvu vyhradili jen sobě. Vám vnutí pocit viny: demolují města, a když se tomu podivíte, označí vás za bezcitné, protože to dělají pro trpící. Jsou pány pravdy a spravedlnosti, oni ji budou udílet a odnímat. Protože jsou to děti bohatých národů, snadno cestují se svým humbukpodnikem po planetě: bojují proti "globalizaci", ale sami jsou už globální. Svět je plný bídy a tyto bohaté děti jsou jednou z jejích podivných tváří. Mají vznešené ideály a z těch ideálů, jako vždy, teče krev. Jejich rudí předchůdci již jednou obalili půl planety do utrpení. Budou mít jistě i děsivé vnuky. Sami jsou, naštěstí, zmatenými sirotky, kteří se dočkají jen zamítnutí a posměchu. Svět je už příliš zmučen na to, aby bral jejich recepty vážně. Přesto je dobré nemít pro ně pochopení. Právo na protest je jistě nezadatelné. Ale právo na násilí by nemělo být uděleno nikomu. Byť by měl ideály sebekrásnější. 

Tyto komentáře vyjadřují stanovisko listu

Vzkaz chlupáčům: Rozvíjejte se ještě tisíc let
26.9.2000    Mladá fronta DNES    str. 08    Názory
    Karel Steigerwald        
Švýcaři odmítli v referendu omezit počet cizinců na osmnáct procent. Švýcarů je sedm milionů. Cizinců je 1,3 milionu. Švýcaři se tohoto čísla nebojí. Švajc má u nás jakési tajemné postavení: svět luxusu, přepychu a krav na straně jedné a jakési vysokohorské sobectví na straně druhé. Cizincům se hrabou ve skříni, Židům brali zlato, jeden z nich jezdil za války do Prahy pro diamanty. Jsou to takoví kamzíci maloměšťáctví, všude mají odporně čisto. Doma za záclonou čichají k bohatství, které vytéká z jejich bank, a jste-li cizinec, nebudou se s vámi bavit. Budou tiše kostelně zpívat: ovce jsou šťastné, že mají pastýře. Na jejich občanství budete čekat sto let. Ale vy byste s nimi stejně nemohli žít. Není tam žádná sranda, nýbrž sešněrovaná nuda. Kdo ovšem má do Švajcu nějaké styky, je na tom přesto lépe. Kus lesku Švajcu jako by i na něj odpadával. Takový člověk, často je to i bývalý Čech, rád pyšně říká: s přivandrovalci se my ve Švajcu nemažeme. Výše zmíněné referendum tento obraz mění: zkusme si představit jeho výsledky v České republice. Osmnáct procent cizinců - tolik přivandrovalců že by Čech snesl? Vždyť my bychom v referendu ani těch osmnáct procent neprosadili. Povšimněme si současného lovu na Ukrajince - a kolik jich u nás vlastně je? Několik desítek tisíc. Proč je loví? Je jich mnoho. A co liberální švýcarské referendum? Žádné kvóty! Od multikulturní, mnohonárodní a polyglotské společnosti před sto lety dospěli jsme k monogamii: samí Češi a sem tam jeden Rom. Většina z nás ráda podá kritiku měšťáckého a přízemního Švajcu. Švanda dudák na nás měl vždy velký vliv: cizina nás sice obdivuje pro naše fidlání, ale vše je tam jen pozlátko, protože doma je nejlépe, neboť správně. A vláda, kdyby se referendum týkalo jen jí, kolik by asi sama povolila těch cizinců? Určitě by řekla ještě menší číslo než vy. Našel by se snad u nás tak odvážný politik, že by před tváří národa řekl nahlas: Národy jsou bohaté svými cizinci? Jsme chudší a dlouho ještě budeme. Nemyslím tím nedostatek peněz a předmětů. Myslím nedostatek otevřenosti a nedostatek přátelství k cizím. Švýcarské referendum je tichý vzkaz ze světa domů: Rozvíjejte se ještě tisíc let, milí chlupáči, a pak zas přijďte. Nikdo ten vzkaz však neslyší. Proč také, vždyť se odjakživa mylně označujeme za tradiční lůno demokracie, svobody a snášenlivosti.

Hodná mládež ve stanu
23.9.2000    Mladá fronta DNES    str. 08    Názory
    Karel Steigerwald        
poznámky 

Býti revolucionářem, měnit svět, bourat to shnilé - to je také profese, která si žádá své. Guevara například měl taktiku: udeřit jako blesk a zmizet v džungli. Naši odpůrci globalizace udeří a zmizí na Strahově. Mají tam ubytování, občerstvení, WC a lékaře. Je to zjevný úpadek revolucí a velké vítězství těch, kteří vždy vše srovnají do zákrytu, zajistí hygienu a pořádek. Představme si: hoří Paříž, králi stínají hlavu a za městem - prodej stravenek a stanové městečko pro jakobíny! Který bafuňář by toto dokázal revolucionářům vnutit? Jedním z vynálezů revoluční mládeže byl kdysi autostop. Nešlo jen o jízdu někam, nýbrž o celý životní názor - stát v pankejtu s báglem v ruce, svoboden proti všem. Komunisti, kteří nepředstavovali revoluci, nýbrž právě bafuňářství, vymysleli protizbraň: průkazky stopařů a slosovatelné kupony. Organizoval to Svaz mládeže. Řidiči mohli vyhrát hodnotnou knihu. Bylo to totální popření všeho svobodomyslného autostopařství! Stejně jako stanové městečko pro odpůrce globalizace je globálním popřením ideje odpůrcovství. Skutečný odpůrce se obrátí k pohostinnosti bafuňářů zády a půjde vlastní cestou. Vždyť protest je právě ta cesta.

Stát je nechal běžet
22.9.2000    Mladá fronta DNES    str. 08    Názory
    Karel Steigerwald        
Kdo veřejně podněcoval k nenávisti vůči národu či rase, dopouštěl se trestného činu. Ale kdo podněcoval k třídní nenávisti, mohl být třebas i učitelem dětí. Tohoto paradoxu si sněmovna konečně povšimla a novelou zákona ji odstranila. Trestné bude i podněcování třídní nenávisti. Sněmovna našla obecnou formuli: proti skupině obyvatel! Bude se také trestat popírání komunistické genocidy. Spravedlnost si polepšila: komunisté jsou před zákonem konečně rovni nacionálním socialistům. Vzbudilo to v jejich řadách hněv a jako vždy v takové situaci začali mít náramnou starost o lidská práva. Novela může být zneužita proti svobodě slova, varují. Poslanec Ransdorf se ptá, kdo bude rozlišovat mezi nenávistí a zdůvodněnou kritikou. Ničím nepohrdají komunisté víc než zákonem a právy. Když však jde o jejich kožich, šermují s nimi mistrovsky. Spravedlnost si ovšem nepolepšila mnoho. I potměšilí komunisté postřehli, že zákon je nejasný, mnohomluvný a nevykonatelný. Pod tlapu zákona mohl by se dostat i Jiří Wolker, básník, který ve své slavné básni cítil třídní nenávist nejhlouběji. Debata o tom, jak a čím a kdo má svobodu chránit, bude ještě dlouho pokračovat. Co je to jen "špatná myšlenka" a co je výzva občanům, aby někdo byl "zlikvidován" pro svou příslušnost k "něčemu"? Nakladateli Zítkovi hrozí žaloba za to, že vydal Hitlerovu knihu. Jenže někdo by mohl žalovat naopak stát, že potlačuje svobodu občanů číst, co chtějí. S přihlédnutím k novele zákona: Hitler ne, Stalin ano? A jestliže ani Stalin ne, co ti další? Celé dějiny lidstva jsou dílnou potlačovatelství a líhní nenávisti. Zakázat je? Kdo popírá komunistické genocidium nebo zločiny komunistů proti lidskosti, bude potrestán... čteme v novele. Nu, proč ne. Byli však za tyto známé činy někdy komunističtí předáci souzeni? Či alespoň žalováni? Stát je nechal běžet. Sám by měl jít k soudu první - za ospravedlňování, za popírání... Bůh však ví, že tak to zákonodárci nemysleli. 

Tyto komentáře vyjadřují stanovisko listu

Občané a kramáři
21.9.2000    Mladá fronta DNES    str. 08    Názory
    Karel Steigerwald        
poznámka 

Ani během bitvy o Anglii v roce 1940 nesklonili Britové hlavu. Divadla v Londýně hrála! Hrdí byli i Rusové. Během leningradské blokády dávali v Leningradě dokonce i koncerty! Lenin dobýval Zimní palác a petrohradská divadla o kus dál - hrála! Tak divadlo vždy převyšuje život. Jinak je to v Praze. Jakýsi MMF, většině obyvatelstva zcela neznámá Světová banka, ukáznění čeští demonstranti a pár divokých cizinců - a už některá divadla nehrají! Co by Praha asi dělala, kdyby bylo opravdu zle - krutá blokáda, vzdušná bitva, nějaký Nedejpámbůlenin dobýval by Hrad? Kam bychom pak couvli? Kamkoliv přece. Čech není hrdý a nepokorný, rád se sehne. Neumí nosit hlavu nahoře. Oni mají banditi na ulicích nějaké bitky? My zas máme divadlo a hrajeme je! To by byl postoj vznešený, na němž už by se dala budovat státnost hrdých občanů. Jen kramář zatáhne rolety, když se na ulici něco šustne. Postoj je to prý rozumný. Ochrání nás před mnohým zlem. Ale na druhé straně, až zas jednou někdo přijde a vzkřikne na nás: Vzdejte se, neodpovíme občansky hrdě "Merde", nýbrž opatrně po kramářsku "Jak si račte přát".

Krkolomné vyprávění
19.9.2000    Mladá fronta DNES    str. 08    Názory
    Karel Steigerwald        
Mějme se na pozoru. Páni jsou na tom vždy lépe než prostý lid. Sedlák jde v noci na pole kontrolovat, jestli mu nekradou cibuli, a co vidí - ležícího policistu s pytlem cibule. Druhý čeká opodál v autě. Slovo dá slovo, vznikne pranice. Sedlák si myslí, že viděl zloděje. Toť příběh prostého člověka. Poslechněme si však příběh pánů: policisté honí v noci zloděje cibule. Zloděj jim však utekl. Vtom přichází sedláček a omylem považuje policisty, kteří honí zloděje, za zloděje. A proč leží policista v poli na zemi? On neleží, sehnul se právě, upadly mu klíčky od auta. Kde se u toho vzal pytel cibule? Byl to zlodějův pytel. To je příběh, jaké sestrojují lidé, kteří chtějí ošidit pojišťovnu. Jedlík Baloun vyprávěl, když se jej ptali, kam se podělo maso, co nesl Lukášovi k obědu, že přiběhl velký pes a snědl je. Baloun však nebyl pán. Uvázali jej. Příběh nebyl přijat. Kdyby maso nesla policie, teorie velkého psa by přijata byla. U policejních verzí nikdo neřekne - vždyť to je krkolomné vyprávění. Pravdě se více podobá příběh prostší: maso sežral Baloun. Kdo si na polici stěžuje, vždy bude o důkaz pozadu. Policejní ředitel mu vždy odpoví: Vaše domněnka se nepotvrdila, není důkazů. Rozčilený sedlák si nikdy nezajistí včas dost důkazů, vždy bude mít pocit, že policista ležící v brázdě s pytlem cibule už je důkaz. Každý právník mu vysvětlí, co je křivé obvinění a kolik za to. Rozumný sedlák se s policií nepere. Přikrčí se a počká, až se policie přežene. Policie ví, že jejímu vyprávění nikdo neuvěří. I v pojišťovně by jí řekli: Pravděpodobnost vašeho velkého psa je nulová. Kus svědomí se v ní však zablýskl: cibulové policisty za cosi trošku potrestá, zatímco sedláka neobviní, nýbrž také jen trochu potrestá. Šup s věcí pod koberec. Ještě si počkáme, než se začne policie o svou čest věrohodně starat. 

Tyto komentáře vyjadřují stanovisko listu

Pozor na nový úřad
16.9.2000    Mladá fronta DNES    str. 08    Názory
    Karel Steigerwald        
Vznikl nový úřad. Jmenuje se Úřad na ochranu osobních údajů, ale možná si rychle vyslouží hanlivý název Úřad na ochranu agentů StB. Již třetího dne své existence upřel zrak na pověstné "Cibulkovy seznamy" spolupracovníků StB. Asi jsou to ta nejhlavnější data, která chce chránit. Seznamy si Cibulka opatřil už před mnoha lety - nelegálně. Mnohokrát je zveřejnil, doplnil a vylepšil. Staly se pomníkem pokrytectví a bezpráví v naší zemi. Zároveň ovšem také otevřenou (a možná jedinou) branou, jíž je možné vhlédnout do šerosvěta StB. Cibulku za seznamy nikdy nikdo nesoudil. Státní činitelé byli rádi, že se ožehavý problém "vyřešil" studenou mimoprávní Cibulkovou cestou. Navíc každý, kdo by stíhání Cibulky požadoval, řadil by se sám po bok ochránců a přátel estébáků. Rádi jsme byli i my obyčejní lidé - máme právo o naší minulosti vědět víc než všeobecné plky. Dodnes však není jisté, co jsme se ze seznamů vlastně dozvěděli. Zato významní ničemové dostali do rukou mocné alibi: pirátským seznamům nevěříme! A jsou z toho venku. Deset let se brodíme matným prostředím, v kterém lze udělat agenta z kohokoliv, či naopak lehce očistit každého agenta - i soudně! Chránit osobní údaje občanů je záslužné. Ale je osobní údaj i to, kdo byl kdy fízlem? A čí je to údaj - toho fízla, nebo občana, kterého fízl udával? Koho bude stát chránit - občana, či fízla? Cibulka drží nezákonně nabyté informace. Jenže ty informace drží i stát. Stejně nezákonně jako Cibulka. Opatřila mu je kdysi zločinná organizace. Nejsou nástrojem "poznání minulosti" a "očisty" poměrů, nýbrž nástrojem - vzpomeňme si - politických pletich. Ale na stát si úřad na ochranu dat nevyšlápne, vždyť je sám státní. Všimněme si té obratnosti: z ochrany dat občanů šlehnutím proutku máš hned ochranu spolupracovníků StB. A ze zprávy, kdo byl fízl, je náhle osobní údaj občana. Pozor na úřad, který umí takto čiperně tančit. Tomu nepůjde o "data". 

Tento komentář vyjadřuje stanovisko listu

Máme společné nepřítele
14.9.2000    Mladá fronta DNES    str. 08    Názory
    Karel Steigerwald        
Začaly největší společné manévry v dějinách našich samostatných národů. To je potěšitelné. Češi a Slováci spolu na Moravě manévrují, když jiné národy světa se bijí. Vojenské odborníky navíc potěší, že cílem manévrů je sladit mezinárodní štáb brigády při plánování mírové operace k vynucení míru. Pěkně řečeno. Pokrok oproti starým časům. Boji říká se mírová operace a vítězství či porážce - vynucení míru. Padlým může se říkat - osobně zainteresovaní mírotvorci. Manévry budou stát dvacet milionů korun. Za tuto sumu vynutit mír - to není drahé. Cílem manévrů je také zastrašit fiktivního protivníka. Za dvacet milionů - to už je úplně zadarmo. Manévry se jmenují po moravsku Blue Line 2000. Dobré řešení - ani česky, ani slovensky. Vojáci se tím vyhnuli vášnivým jazykovým sporům, které by mohly manévry ohrozit. Je potěšitelné, že se manévry nejmenují ani Štít, ani Psohlavec. Vojáky by to mohlo zmást. Útočili by možná postaru - opačným směrem. Bylo mnoho debat, co mají Češi a Slováci společného. Nacionalisté křičeli - nic! Není to pravda, máme společného nepřítele. Fiktivní však asi moc není. Mluvčí pozemního vojska Kroutil přiznal, že v dalších dnech použijí jednotky techniku, aby agresora zatlačily zpět. Čili, on už tu mezi námi na Moravě nepřítel je. Nemusíme však být nijak zoufalí. Naši vyhrají. Manévry se vždycky tak plánují, aby vyhráli naši. Takový štáb se ještě nenarodil, aby řekl: naplánujeme si porážku. Uznejme, s přihlédnutím k našim zajímavým dějinám, že by to bylo užitečné i prozíravé. Není však jasné, co to je to zpět. Kam agresora vytlačíme? Na Slovensko? Do Čech? A odkud vůbec ten společný nepřítel může být? Pohleď na mapu, odpověď je nejasná. Ale ať už je to kdo chce, jedno je jisté: Češi a Slováci opět společně zvítězí. Za tohle poznání jedny manévry stojí. 

Tyto komentáře vyjadřují stanovisko listu

Laciná ropa očima Arabů
14.9.2000    Mladá fronta DNES    str. 09    Názory
    Karel Steigerwald        
Evropou otřásají vášnivé ropné protesty. Každý večer se díky televizorům můžeme podívat do hněvem zkřivených obličejů - benzin je drahý a lid to tak nenechá. Prý přijde vlna bankrotů, hospodářství se zastaví. Možná padnou některé vlády. Někdo je donutí změnit daňový systém. Koláč, který z každého litru ropy přičinlivě ukusovaly evropské vlády, může se přesunout do arabských úst. Říkávalo se: vláda, která zdraží pivo, padne. A vida, není to pivo - benzin třese světem. Ropná vzpoura je poněkud nepochopitelná a iracionální - ostatně jako obvykle. Celá Evropa ráda volí vlády, které slibují obsluhovat voliče ohromnými výdaji - nikdo by se proto neměl divit, že vlády na ty výdaje někde získávají - nejpohodlněji zdaněním alkoholu, tabáku a ropy. Lidé se však nebouří z racionálních příčin. Nejkrásnější revoluční občanská situace je: vládo dej, zaplať, postarej se, ale nic na to sama od nás nedostaneš. Iracionalitu tohoto požadavku obyvatelstvo nerado nahlíží - o to vášnivěji staví barikády a zapaluje buřičské ohně. Každý volič nakonec nějak pochopí a uzná, že vlády občany škubou, ale neprotestuje, protože má vždy příjemný pocit sobce, který na tom vydělá. Myslí, že sám na státu trhne víc než druzí a méně než ostatní mu dá. Vlády, které hodně přerozdělují, jsou proto v této občanské válce sobců se sobci vždy v oblibě. Nikdo si nepřipustí, že tratí, každý věří, že získává na úkor druhých. Na ropu se můžeme dívat také očima těch, kteří ji mají, těží a prodávají, tedy převážně očima Arabů. Arabové nejsou oblíbení - jsou fundamentalisté, holdují náboženskému terorismu, koupou se ve zlatě a někteří mají mnoho žen. Jsou prostě jiní - jiná civilizace, jiný bůh. Na cenu jejich ropy máme náš názor. Zkusme si představit, že na náš výrobek (automobil, počítač, letadlo) uvalí nějaký "cizí" stát takovou daň jako my na ropu. Přiduste export bílého lidu padesátiprocentní daní a budete mít na krku obchodní (a možná nejen) válku. Každý Arab si přece musí položit otázku: Proč má nějaká cizí vláda získat z každého litru mé ropy víc peněz než já? Cena ropy na prodejně je taková a taková, pročpak se na ní nejvíce pase bílý sáhib? Arab vám řekne: Když zdražím, nechť bílý vládce sníží daň, chce-li udržet cenu. Zisk pak bude spravedlivě spíše můj než jeho. Není obtížné nahlédnout jistou rozumnost tohoto úsudku. I Arabům musíme přiznat naši poučku: Já nabízím, ty kupuješ, cena je svobodná dohoda mezi námi. Je ti zboží drahé? Nekupuj! Neprodal jsi? Nediv se, máš zboží drahé. My protestující máme však jinou poučku: cena ropy nechť je nízká, tečka. Na tom jsme dávno smluveni. Po Arabech chceme, aby se o to postarali. Dobře víme, že jsou strašlivě bohatí, že líhají ve zlatých vanách s brilianty a radostně křičí: U nás je všechno zlato, co se třpytí. Proto nás neslyší. Smlouvají se na vysoké ceně ropy. Tak ať se o laciný benzin postarají naše vlády! Naše vlády? A zde může článek končit. Čtenář nechť se vrátí na jeho začátek, neboť vše to jde dokola. Otázka nezní, jak je drahý benzin, nýbrž kolik peněz potřebuje vláda k vládnutí. Arabům můžeme poděkovat - razantním zdražováním ropy tuto otázku razantně obnovili. Děkovat jim však nebudeme. Už teď nám jejich petrobohatství připadá nespravedlivé. Vždyť jsme všichni chudáci. I bohatí Američané řeknou o své levné ropě: Je drahá. Natož my.

Brežněv na street party
12.9.2000    Mladá fronta DNES    str. 09    Názory
    Karel Steigerwald        
Nikdo neví, jestli v Praze za čtrnáct dní skutečně propukne pouliční válka. Policie temně vyhrožuje a prý se nějak odborně cvičí. Může být, že desetitisíce bojovníků zdemolují některé části města. Logice pražských poměrů a naší tradici odpovídá, že nás čekají spíše jen patetické spory a sem tam pár facek. Možná bude rozhodující, zda export dodá dost globálních revolucionářů. Čeká nás veřejné diskusní fórum o Světové bance a MMF. Velké množství mezinárodních i domácích neziskových organizací monitoruje svět a chce nám podat "jinou zprávu". Mít jiný, alternativní pohled, ukazovat nečekané souvislosti a odvrácené či skryté aspekty je vždy žádoucí. Ovšem alternativních pohledů a skrytých aspektů není mnoho. Lidí, kteří touží být alternativní a s bystrozrakostí vhlížet pod povrch mezinárodních finančních organizací, je vždy víc. A je také snazší nově přiobléknout staré osvědčené banality než se pracně dobírat vlastní "jinakosti". "Jiná zpráva" může být také jen zpráva velmi stará. O Indonésii: Suhartův vojenský režim krvavým převratem svrhl civilní vládu a zavraždil 500 000 lidí. O Chile: Po svržení demokraticky zvolené vlády S. Allendeho... Tyto staré věty nepocházejí, jak by se zdálo, z úst Brežněvovy nomenklatury, která takto zploštěně popisovala svět dobra a zla, nýbrž z materiálu mezinárodní neziskové organizace, která s námi hodlá diskutovat o "jiném pohledu". Interpretovat komunistický puč v Indonésii, organizovaný i estébáky z tehdejší ČSSR, a Sukarnův následný útěk do rudé Číny jen jako "krvavý převrat" druhé strany, která se komunistickému puči ubránila, není nic nového. Více než činnost Světové banky či MFF to však objasňuje organizaci CEE Bankwatch Network, která aktivity "mezinárodních finančních institucí" s touto břežněvovskou dikcí monitoruje. Od Brežněva převzala i výklad, podle kterého demokrat S. Allende byl "svržen" vojenským převratem. To je banální výklad komunistického tažení do Chile dobovou západoevropskou levicí. Už se nedozvíme, co by tytéž organizace říkaly, kdyby se komunistický převrat v Chile zdařil. Mít jiný pohled je těžké. A přitom jej mít, jste-li revolucionář, musíte. Od ideologických výkladů můžete přejít k vědeckému názoru - chladné řeči čísel a procent. Věda je věda, má vždy větší cenu než úvahy. V roce 1990, píše CEE Bankwatch Network, Světová banka na energetické programy zvyšování efektivity a úspor určila jen 1 % úvěrů. Více než 35 miliard investovala do vodních projektů, z toho jen 0,4 % na zavlažování v malém měřítku a 2,3 % na úspory. Banka propadla gigantismu. V řeči čísel však přesto nejste - nýbrž zase jen v politbyru. Chrlit řady čísel, procent, přírůstků, úbytků - v tom byli komunisté mistři. Z všelijakých procent vytvářeli své nové světy. Ve výše uvedeném citátu můžete změnit všechna čísla i procenta - smysl citátu se však nezmění. Údaje v něm hrají jen roli slavnostní stafáže - hle, jdou fakta! Mít jiný pohled je žádoucí, avšak obtížné. Věřme spíše na pouliční kravály. Stvořit je není těžké, krev vzruší více než čísla. Povznášející je i osobní nasazení: já tam jdu, já za CEE Bankwatch Network atd. ručím svou kůží. Osobní ručení však nepřeceňujme - i Hitler šel za svého puče středem Mnichova v dešti kulek. Bylo tragickou smůlou lidstva, že jej žádná netrefila. Možná méně bolí, že nás sužují všechny ty světové banky a mezinárodní měnové fondy, než abychom padli do nemilosrdných rukou lidí, kteří si takto lehce v cizím politbyru opatřují své staronové "jiné pohledy".

Šírkův kafkovský příběh
9.9.2000    Mladá fronta DNES    str. 10    Názory
    Karel Steigerwald        
Policejní ředitel Šírek už by mohl začít říkat, že jeho proces napsal sám Franz Kafka. Všechny rysy absurdního příběhu má: vyšetřovatel udělá chyby, které vedou k Šírkovu trestnímu stíhání. Stíhání je po čase sice zrušeno jako neodůvodněné a nezákonné - právě pro chyby vyšetřovatele, ale pokračuje dál. Nenásleduje trest pro vyšetřovatele, jak by naivní občan čekal, nýbrž pro Šírka. Za chybný vyšetřovatelův spis je Šírek potrestán kázeňsky. Vyšetřovatel trestán není, žije už dávno v režimu promlčení. Šírek má věcnou námitku, říká ji do prázdna. Neodpoví mu nikdo. Nad kázeňským trestem mohlo by se mávnout rukou - jenže on je solidním základem, z něhož úřední cestou vyrůstá trest vyšší a závažnější, neprověření Národním bezpečnostním úřadem. Na neprověření pak navazuje propuštění. Šírek si stěžuje a snáší všelijaké argumenty, že mu bylo ublíženo. Marně: verdikt bezpečnostního úřadu nelze už žádnými argumenty zvrátit. Není rozhodující, co tvrdí Šírek, jeho argumenty ani není třeba vyvracet, rozhodující je nezvratnost Rozhodnutí. Verdikt Národního bezpečnostního úřadu nemůže už nikdo měnit. Zbývá jen jediné: aby Šírka za městem zařízli ostrým nožem. Řekli bychom: Každý má právo na spravedlnost. Každý má právo, aby byl vyslyšen patřičnými místy a aby jeho případ byl spravedlivě posouzen. Nikomu se nemůže odepřít spravedlnost proto, že něco bylo promlčeno či narafičeno. Žádný rozsudek úřadů nemůže být věčný - nové poznání jej přece může zvrátit. V kafkovském světě je to jiné: vy pořád něco tvrdíte, argumentujete, ptáte se, ale oni si vás nevšímají. Řeknou: Promlčeno. Nebo řeknou: Už dávno bylo usneseno. Udělal ten pan Šírek něco, nebo ne? Bude ho někdo někdy nějak spravedlivě soudit, nebo s ním jen zametou? Je zbytečné se takto ptát. Všichni stojíme u dveří před Zákonem. Přístup dovnitř má jen málokdo.

Nedovolil, aby zlo šlo skrze něj, haf!
7.9.2000    Mladá fronta DNES    str. 09    Názory
    Karel Steigerwald        
Státní zástupce v Plzni žaluje dva bývalé pohraničníky za to, že v roce 1977 zastřelili mladíka, který snad chtěl přejít hranice. Je to v duchu našeho vyrovnání s minulostí: velitelé těch pohraničníků i velitelé těch velitelů i pánové celého komunistického státu, ti žalováni zas nebudou. Dokonce ani za to ne, že ty dva pohraničníky navedli. Dali jim přece zbraň a řekli pal! Poučení pro příští ničemy: rozkazy ke zločinům dávej, jejich páchání organizuj i pušku třebas nabij, ale buď opatrný, sám nekonej nic. Zatímco vrchní komunisté si z komunismu odnesli vily, konta a konexe, oba pěšci mají holý zadek a na krku obvinění ze zabití, my říkáme z vraždy. U soudu si mohou lámat hlavy: měli tenkrát méně poslouchat pány, vykroutit se, nějak to odšaškovat? Měli mít tolik rozumu jako psi? Ano, psi. Je vhodné vzpomenout, jak tuto morální problematiku řešili psi - přesněji psí rasa, která se jmenuje Československý vlčí pes neboli vlčák ČSSR. Pro nezasvěcence: tato rasa byla pěstována od padesátých let se speciálním určením: práce u pohraniční stráže. Vlčák byl křížencem německého ovčáka, vlka a jakési lidojedné potvory z Rumunska. Jeho úkolem bylo chytat narušitele státní hranice, dávit je a donášet k nohám pohraničníků. Dalším jeho úkolem bylo hrát hrdinu v různých filmech, v nichž národní umělci a věhlasní herci oslavovali to, za co jsou dnes dva pohraničníci stíháni. Takto vědecky byl pěstován a cvičen, jistě podle Pavlova, pak Lysenka, později podle Makarenka, nakonec zas podle Pavlova. V osmdesátých letech se vyšvihl mezi dobrmany, setry a boxery - byl uznán za zvláštní psí rasu. Možná protiprávně, jen z moci úřední. Měl by být zas škrtnut. Vždyť je jediný rozdíl mezi křížencem a čistou rasou - že pán ji uzná. Vzpomeňte RSDr. - i to byl vědec! Vycpaného československého vlčáka vystavili v muzeu SNB. Ulovil a zakousl prý stovky narušitelů. Je to však lež a propaganda jako všechno. V kynologických příručkách se dnes dočtete, jak tento pes morálně řešil své postavení na hranicích. Postupoval podle Solženicyna: nedovol, aby se zlo uskutečňovalo skrze tebe. Stal se psem plachým a bázlivým. Bojí se cizích lidí, píše příručka. Nesnáší střelbu. V noci se neorientuje. Závěr: k policejní službě nevhodný. Z hranice jej postupně stáhli. Posadili ho do kanceláře, monitoroval Svobodnou Evropu. Říkali tomu helsinský proces. Kdyby oba pohraničníci psa následovali, nemuseli by nyní stát u soudu. Nedali se cestou statečného vlčího psa, stali se bezduchými slouhy pánů. Pes stal se hrdinou. Možná jedním z mála za těch hrozných dob. Ačkoliv jej postavili na hranici a rozkázali trhej, a nos lidi, on jim řekl - nikdy. Možná bychom mu měli postavit pomník. S prostým nápisem: Dokázal, co my lidé ne. Po svém postavil se pyšné moci, haf.

Na olomouckém jevišti
5.9.2000    Mladá fronta DNES    str. 08    Názory
    Karel Steigerwald        
poznámka 

Protestním odchodem z divadelní lóže reagoval ministr Dostál na přítomnost normalizačního ředitele na oslavách osmdesátého výročí založení olomouckého divadla. To je jistě chvályhodná historka. Svědčí o tom, jaké svobodě se těšíme - normalizátoři se vracejí na jeviště, protestující ministr bezmocně opouští oslavy. A má z toho špatný pocit. Budiž mu za to čest. Škoda jen, že špatný pocit má jaksi jen výběrově. Jen někdy a jen k některým z normalizačních monster. Dostálova sociální demokracie je strana, která mnoha normalizátorům otevřela dveře dokořán - nahoru, do funkcí, k moci. Dostál je může potkat už všude. Hemží se kolem vlády, kolem Lidového domu, zasedají v grémiích. Chystají se kandidovat. Sám Zeman jim povzbudivě říkává: Hodnotím lidi podle toho, co umějí, a ne, čím kdysi byli. Co je nějaký olomoucký ředitel divadla proti Šloufově četě vládních poradců? Dostál se lehce může dočkat - ten normalizační ředitel nebude sedět jen na jevišti v Olomouci, nýbrž přímo v nějaké pražské ředitelně. Stačí, když si ho všimne Šlouf, a Dostál - aby zas demonstrativně vstal a odešel.

Naši a cizí, našim dejte šanci
2.9.2000    Mladá fronta DNES    str. 10    Názory
    Karel Steigerwald        
My bílí lidé držíme při sobě, o tom nemůže být pochyb. Když se strhne něco, čemu se říká "rasový zločin", nevidíme nic, neslyšeli jsme nic a nepamatujeme se na nic. I naši bílí policisté mají sklon zbytečně se neptat, nevidět, věc odložit, pozdržet. Soudci jsou shovívaví a chápaví, vždyť jde většinou jen o klukoviny a o slušné chlapce z dobrých rodin, zatímco ti barevní jsou protivní, křičí, nejsou umytí a často páchnou alkoholem už dopoledne. Jste-li mladými skiny a zbijete z rasových důvodů na veřejnosti skupinu Vietnamců, můžete být odsouzeni jen k podmínečnému trestu. Soudce vám dá ještě šanci - z důvodů výše popsaných. Může se však také stát, že se k soudu nedostanete celá léta. Odklady, opomenutí a jiné triky váš proces oddálí donekonečna. Je to pochopitelné: vždy vypadá podivně, když mají jít čistí bílí občané s vlasteneckými sklony do věznice kvůli nějakým špinavým cizincům. Zde si skoro každý položí otázku, co vlastně udělali ti naši chlapci tak strašného? Milují svou vlast. Za to mají jít do vězení? Za jednu zlomenou nohu, za přeražený nos. Zničit jim existenci? Kriminál - aby se to s nimi táhlo? Rozsudky nikoho nepobuřují. Jsou mírné, vstřícné. Skrývá se za nimi povzdech, že to naši kluci sice trochu přehnali, ale s tou barevnou verbeží jsou stejně potíže. Rasistou být nikdo nechce, ale dát těm divochům sem tam jednu za ucho, kvůli pořádku a aby se udrželi na uzdě, proč ne. Až vás doma vykradou, přijede kriminalista a zkušeně zavětří. To udělali ty parchanti Ukrajinci, já je cejtím na sto metrů, utrousí znalecky jako nějaký jižanský farmář. Ukrajinci mají úplně jiné pižmo než my. Pak ohledá stopy a změní názor. Tak to nebyli ty parchanti Ukrajinci, ale parchanti Cikáni z Oseka, řekne podle stop. Stopy však, žel, nikam nevedou. Jen to jižanské pižmo trvá. Na tomto plíživém rasismu je vlastně vše pochopitelné: je lidský, málem přátelský a s porozuměním vnímá potíže nás bílých, které máme s těmi ohromně nepřizpůsobivými lidmi. Pokud někdo reptá, může se mu hned odpovědět: Běžte s nimi bydlet na jednu chodbu a hned budete mluvit jinak! Máme špatné soudy a nízkou schopnost nastolovat spravedlnost. Když dojde k rasovému zločinu, dá se toho s výhodou využít. Pokud do vyšetřování a souzení nikdo nešťourá, účastníci přivřou zrak a rychle se dohodnou: klukovina. Soudce řekne tu slavnou a lidskou větu: Dal jsem jim ještě šanci. Nabijete Cikánům svou zbraní - řetězem. Máme vám kvůli tomu kazit celý život, který je před vámi? Porovnejme si dvě fotografie. Vaše máma, její slzy ve vašem čistém bytě na straně jedné a jakási romská peleš z hadrů na straně druhé. Čemu dá soudce přednost? Rusové říkali, že největší vina je toto: Není náš, je cizí! Našim dejme přednost! Kdy asi naposledy řekl soudce: Můj rozsudek je mírný a podmíněný. Dal jsem tomu Cikánovi ještě šanci. Všichni víme, že nikdy. Že Cikán šanci nemá.

Tančí s míčky na nosech
1.9.2000    Mladá fronta DNES    str. 08    Názory
    Karel Steigerwald        
Trestní oznámení je v módě. Na koho ještě nebylo podáno, ten by se měl zamyslet. Něco mu jakoby chybí k celému muži. Všichni už jsme mnohokrát viděli zachmuřený obličej politikův, jak zvažuje trestní oznámení. Na známého i neznámého pachatele. Je to svůdné. Máte problém? Podejte trestní oznámení na někoho, kdo s tím vůbec nesouvisí! Nechce se vám odpovědět na nepříjemnou otázku? Podejte trestní oznámení na tazatele! Potřebujete někoho dožrat? Něco na něho nalípnout? Smyslem trestního oznámení je toto: oznámený je asi darebák a oznamovatel to jaksi ví! Policie oznámení přijme, vždyť musí, ale tajemně odkazuje k výsledkům blíže nejasného vyšetřování. Dílo se daří: označený člověk žije v jakési mírné hanbě, nitky se kolem něho stahují, atmosféra houstne. Člověk něco sice koktá, vy se na něj díváte a říkáte si: Co mi to ten člověk vykládá, vždyť tu na něj leží trestní oznámení. A to je v politice dobrá zbraň. Orgány dospějí ke stanovisku v jakémsi bezpečném budoucnu, v němž už nikdo neví, proč vlastně bylo dávno zapomenuté trestní oznámení podáno. Jen tu vzpomínku paměť zachová, že ten či onen byl obviněn. Že pak bylo obvinění staženo? Zas uklouzl, darebák. Politici to dobře vědí, a proto se nerozpakují pro pobavení publika trestními oznámeními volně pohazovat - jako ti tuleni míčky na nosech. A veřejnost to tak oceňuje. Dnes se všichni pod šapitó náramně bavíme. Za rok, až policie zjistí, že nezjistila zas nic, bude Olovo zapomenuto. I Zeman dávno bude mít na čenichu jiný balon. Kdo si myslí, že tento rej tuleňů není politika, mýlí se. Už dávno je. Představte si však jiný svět. Vy dáte trestní oznámení a už za měsíc řekne vám soud: Ne on, pane, ale vy jste lhář. 

Tyto komentáře vyjadřují stanovisko listu

Milý demokrate, vy fízle
12.8.2000    Mladá fronta DNES    str. 09    Názory
    Karel Steigerwald        
Kwasniewski byl osvobozen, Lech Walesa takyPolsko si oddechlo, protože se vyhnulo politické krizi. Kdo má v sobě trošku hořké politické fantazie, umí si ale představit, že ti soudci (s komunistickou minulostí a výcvikem) by antikomunistického elektrikáře s chutí v případu potopili, zatímco kariérního soudruha rádi z bryndy vytáhli. Co je větší hanba. Být fízlem, či kariérním komunistou? Všichni známe groteskní příběhy spolupracovníků StB. Známe ta údolí hanby, jimiž prošli, a známe hlubiny ponížení, kterého se na sobě dopustili. Lhali, bylo jim křivděno, či dostali, co zaslouží? Kdo z nich má nadání působit sympaticky, tomu bylo odpuštěno, zatímco lidé nepříjemní si všechno odskákali až k hořkému konci. Být spolupracovníkem StB není vůbec výhodné. Mučili vás estébáci, dělali z vás udavače, lámali vám duši. Dnes na tom nejste o nic lépe. Každý vám řekne - ty hnusnej fízle! V jistém smyslu si to i zasloužíte, vždyť jste hnusným fízlem byl. A mnozí z vás, dobře to víte, jste o udavačství sami usilovali, abyste se vyšvihli výš. Daleko výhodnější však je být estébákem. Na cti to neubralo, dostali jste pěkné odstupné a k lustračnímu soudu chodíte jako svědek: hle, i soud vám věří víc než listinám. Za vaše hnusné činy vás nikdo nesoudí, nýbrž máte pěkné místo ve správní radě. Lidé se o vás zajímají: odér plukovníka StB, na rozdíl od ufňukaného fízla, je čímsi voňavý. Spousta lidí také dodnes věří, že to tu estébáci dál všechno řídí. Ovšem ještě výhodnější je být bývalým kariérním komunistou. Tomu už nevyčte nikdo nic - byl kdysi pánem fízlů i estébáků, dnes je to blazeovaně uhlazený milý demokratický pán. Až bude číst tyto řádky, povzneseně se ušklíbne, jaké že to máme starosti. Kdyby dnes uviděl fízla, jen by nad tím odporným hmyzem pozvedl obočí. S estébáky jsme se my komunisté moc nebavili, řekl by. Kwasniewski má potíže proto, že měl být fízlem, nikoliv proto, že byl kariérním komunistou. A u soudu jej očistí - estébáci! Nebýt s nimi zadobře, běda mu. Paradoxy nepodceňujme. Ptávali se úspěšného politika Konráda Adenauera, kde jsou teď schovaní ti nacisté. Jsou v naší straně a budují demokracii, odpovídal lakonicky racionální politik. Mezitím někde tiše a neochotně bublaly procesy s nacistickou drobotinou: dozorci, esesáky a podobně. Tak divně tenkrát vznikla svobodná a demokratická země. Možná nemusíme být tak zoufalí. Estébáci očistili pana Kwasniewského. Kdo očistí ty estébáky?

Válka policajtů, bůh nás potěš
10.8.2000    Mladá fronta DNES    str. 06    Názory
    Karel Steigerwald        
Řediteli speciální policie vnikne do domu jiná policie a zabaví mu počítač pro podezření, že tím počítačem ohrožuje utajování utajovaných skutečností. Už to samo je na pováženou - co to je za ředitele policie, že mu tohle udělá policie? Po takovém zásahu má jít ředitel buďto z místa, či k soudu, nebo tamtéž jde vedoucí zásahu za přehmat - podle toho, kde je pravda. Jen tak, do větru zabavovat počítač právě ředitelům policie by nemělo být možné. U nás je to však jinak: zabavení počítače je důvodem vleklého více než ročního nechutného veřejného sporu, během něhož ředitel řediteluje dál. Je trestně stíhán, pak zas státní zástupce to stíhání odvolá. Ředitel policie se má jako opice na houpačce, jednou je dole, jednou nahoře. O jeho existenci se veřejně pohádají i ti nejvyšší, předseda vlády s prezidentem. Podle jednoho je ředitel neschopný, podle druhého naopak. Výš už spor zvednout nelze, vyšší instanci tu nemáme. Před několika týdny dostal ředitel za ten počítač kázeňský trest od policejního prezidenta a nyní z toho důvodu neprošel prověrkou a musí od policie. Uplynul rok a půl šarvátek od zabavení počítače. Ředitel si mezitím marně stěžuje, že tajné informace ve svém počítači neměl, že do spisu během vyšetřování kdosi podstrčil jiná data a CD-ROM. Říká, že má důkaz, že kriminalistický ústav nezkoumal jeho počítač, nýbrž jiný. Prověrku nedostal, od policie proto půjde. Té policii, kterou řediteloval, se říká ekonomická kontrarozvědka. Zde může každý kombinovat, jak libo. Zručný fabulátor napsal by z toho celý seriál: Válka pražskejch policajtů. K smíchu to rozhodně není. Když někdo zatkne počítač policejního ředitele, musí mít setsakra důvod. Vždyť trestné činy policejního ředitele - to je, řečeno slovy z Havlovy hry, jako by se virus zabydlel přímo ve skladu antibiotik. Toto provést - rok a půl bez odezvy a bez následků - znamená, že celá ta policie nemá žádnou úctu, respekt, nic. Jak má stíhat zločin, když ten možná bydlí přímo u ní doma? Anebo z druhé strany: oni si klidně podstrčí policejnímu řediteli falešné důkazy? Nebo za třetí: ředitel policie si klidně troufne obvinit policii z falšování důkazů? Z těchto vět se nebude strašlivě chumelit? On ten pan ředitel to jen tak říká? Teď už se zločin může přímo smát. Co je mu po nějaké policii, když ta se zaměstnává sama sebou a svými pletichami. Může nám být jedno, je-li stávající pan ředitel Služby pro odhalování korupce schopný, či nikoliv. Posoudit to neumíme, můžeme to v klidu nechat jiným. Co nás musí zneklidnit, je skutečnost, že celá jeho podezřelá aféra páchne nevěrohodností, účelovými fintami a nepodloženými obviněními - to vše za lhostejného přihlížení všech. Zaráží i chatrnost právních okolností, možná je celý ten děj pravdivý, ale stejně tak může být vycucaný z prstu a zmanipulovaný ve prospěch - čert ví koho. Prorůstá tu policie do politiky, ekonomický zločin srůstá s četníky, či jen tak kvete zdejší blbost? Místo toho, abychom se dočkali jasného vyšetření, jasného soudního líčení a jasných rozsudků, odejde policejní ředitel do zapomnění houštím otazníků. Jenže aféra vysokého policisty - ta musí dvojnásob sedět. Břečka, kterou zatím (a už dlouho) máme před očima, vnucuje nám jediné: dělají si, co chtějí, jsou jako gangsteři a policajti za nejlepších chicagských dob. Pan ředitel mohl by se svou věcí k soudu. Čeho se však dočká? Vleklých tří či čtyřletých zasedání, věčných odkladů, svědci nebudou chodit, soudce půjde vpřed po milimetrech metodou ustavičného couvání a okolkování, soudní síní rozplizne se obrovitý chuchvalec, v němž utone všechno: počítač, soudce, ředitel i spravedlnost. Rozsudek přijde za čtyři léta, kdy už nikdo nebude vědět, kdo to ten ředitel vlastně byl. A možná udělá soudce při čtení rozsudku vtipnou osobní poznámku, že ten pan osvobozený je stejně pěknej lump. Řediteli se možná více vyplatí české řešení: odejde pryč s hořkým pomyšlením, ať už mu všichni vlezou na záda. Může však být, že se ředitel skutečně provinil. Ods uzují ho však takovým způsobem a spravedlnost nastolují tak přesvědčivě, že nám z toho vstávají vlasy na hlavě. Tato spravedlnost - bůh nás potěš.

Duše a daňové odpisy
9.8.2000    Mladá fronta DNES    str. 06    Názory
    Karel Steigerwald        
Stát a církve se zatím nemohou dohodnout na financování. Je celkem jisté, že se nedohodnou ještě velmi dlouho, třebaže v tom základním se shodují: činnost církví nebude hradit státní pokladna, nýbrž věřící. Na věřící však není velké spolehnutí. Vůbec není jisto, kolik lidí by církvím poskytlo peníz. Zhroutily by se? Zmizel by jejich duchovní vliv? Ostatně jak peníz poskytovat? Odpisy z daní? Mají nevěřící platit daně za věřící? Daňové asignáty? A kolik je potřeba vybrat? Kolik vlastně stojí péče o duši? Kdo věří věčnosti a duši, musí debaty o asignátech a sponzorech pociťovat přinejmenším nepatřičně. Kaj se na kolenou, v hrubé haleně. Boha pros srdcem, ne jměním. Tak to stojí v bibli. Pozlatit se ke slávě boží a rozšířit jeho pravdu po vší zemi je také velmi lákavé. Církve, když měly tu možnost, svodu podlehly. Tisíc let trvá spor mezi duší a majetkem, mezi věčností a mocí světskou. Důsledky sporů známe: reformace, odpadlíci, náboženské války. Církve splývaly se státy, mohutněly, pronikaly do duší lidí všemi prostředky. Mnoha myslitelům se zdálo, že péče o světskou pomíjivost už platí víc než duše na věčnosti. Dnes jsou církve na cestě od moci světské k důvěrným věcem člověka. Věřit v boha je stejně cennou svobodou jako nevěřit v něj. Věřící však mají tisíciletý náskok: křesťanství je přirozenou součástí evropské civilizace, jejím základem a její oporou. Řekni nahlas: bůh je mrtev a hned vidíš, žes neřekl nic. Tisícileté dějiny nepřeměníš, od křesťanství se neodpoutáš. Všude je. I ty, nevěřící, cítíš v něm sílu, která tě formuje. Nenajde se vláda, která by teď řekla: od zítřka už ani korunu. Cesta církví od státní pokladny k duchovní svobodě bude ještě dlouhá. Nedivme se vládě, že váhá. Ani církve se na svobodu nehrnou.Vždyť dodnes vnímají lesk a hlahol dávné slávy. 

Tyto komentáře vyjadřují stanovisko listu

Alespoň že někomu
8.8.2000    Mladá fronta DNES    str. 08    Názory
    Karel Steigerwald        
Je to rozhodně dobrá zpráva: některé pojišťovny dnes plní závazky ke spoluobčanům, kteří byli za německé okupace zbaveni podle norimberských zákonů života a majetku. Alespoň že to - malé kapky jakési útěchy do moře lidských běd. Kdo čte dějiny dvacátého století, k hrdosti má důvodů velmi málo. Utrpení bez konce, křivda střídá křivdu, násilí násilí, vše ve jménu jakéhosi odporného Dobra. Člověka povzbudí snad jen jediné: sem tam kousek snahy o nápravu a odškodnění toho, co už nelze napravit ani odškodnit. A to je nové, snad lepší. Dřív zanikala bolest a křivda lidí v ryku a lesku vítězů. O zabité a trpící se nezajímal nikdo. Odškodnit vyvražděné? Napravit křivdu z dějin? To znělo nejen nesmyslně, nýbrž i směšně. Ti pobití přece neměli prohrát! Za starých časů ovšem také nikdo nečetl dějiny lidského utrpení očima pojišťovacích činitelů. To až dnes. Vyšší moc, živelní událost, pojistný případ. Právní kontinuita. Odškodnění. Slova, která staví přejedená doba proti milionům umučených. Může se člověk pojistit proti dějinám? Vlastně by měl - absurdnost holocaustu či likvidace třídních nepřátel má mnoho společného s povodní či požárem: žiješ a náhle tě něco odnese, spálí, utopí. Přijdou vojáci, zabijí tě a zas odejdou. Absurdnost Němců: Žid je nepřítel. Absurdnost komunistů: třídní boj se přiostřuje. Absurdnost naší pojistné doby: ti lidé byli ovšem pojištěni. Ale kde se chcete pojistit, když doba smete i pojišťovnu? Mnoho lidí se zeptá, proč právě tohle je odškodněno, proč právě pojišťovna plní, proč tihle ano, proč jiní ne. A uvedou bědy, které dodnes nikdo nenapravuje. Mohou, vždyť seznam běd je nekonečný. Existuje jediná spravedlivá odpověď: alespoň že někdo je odškodněn, něco napraveno. Alespoň že někomu dostane se malé kapky. Díky za ni. Už ona je velký krok pro lidstvo. 

Tyto komentáře vyjadřují stanovisko listu

Parlament chrání opilce
5.8.2000    Mladá fronta DNES    str. 08    Názory
    Karel Steigerwald        
Je to protiústavní. Nikde není psáno, že poslanci smějí potrestat poslance. Že poslanci mohou říci, co je přestupek, co trestný čin, a vyměřit, co za to. Nejsou soud. Sněmovna ovšem dobře ví, jak hloupé je mít imunitu. Má proto špatné svědomí. Opilce či přestupníka policii nevydá, ale špatné svědomí se pokusí zastřít: potrestá poslance sama. Dopouští se tak dvou neřestí. Bezdůvodně kryje přestupníka, ačkoliv by měl být bez milosti potrestán, a myslí si, že je sama soudce. Dobře ví, že přečiny poslanců, které za uplynulá léta nevydala k vyšetřování, nemají s politikou nic společného. Přesto je chrání, zneužívá tak imunity, a dokonce ty chráněné i kryje. Za dva roky sedmnáct poslanců - to již ukazuje na hodně zdivočelou třídu. Kdo jsou ti výtečníci, sněmovna tají. Asi by jim ubylo na počestnosti. K ochraně před politickým útiskem nevyužil imunity ještě žádný poslanec. Nic neukazuje lépe nesmyslnost tohoto institutu, který měl kdysi chránit nebohé poslance před hněvem samovládců, než fakt, že je užitečný jen opilcům a dobrodruhům za volantem. Imunitu, když už ji vezmeme vážně, by měli mít všichni občané: vždyť máme právo na politické svobody a na to, aby nás nikdo za naše názory nepronásledoval. To je hlavní důvod, proč tu demokratický stát je. Ten musí naše práva a svobody chránit, ať už jsme poslanci, či nikoliv. Imunita je nadbytečná - vždyť ji vlastně máme všichni - pokud by hrozil útisk z politických důvodů, každého musí ihned chránit stát, nikoliv nějaká imunita. Tak to je v ústavě. Proč jakási nerovnost navíc? Jednoho občana imunitou chránit, druhého ne? Kdo je na šikmé ploše, jde obvykle dál. Sněmovna nejen chrání opilce, ale přivlastňuje si pravomoci státní správy a soudů: trestá lidi. Kdo jí může říci, že toto jí nepřísluší? Jedno je jisté: imunity se poslanci nikdy nevzdají. Vždy se shodnou, že s alkoholem za volant může jednou usednout každý z nich. Leda bychom si zvolili sbor abstinentů. 

Tyto komentáře vyjadřují stanovisko listu

Policie v tenatech nemravnosti
4.8.2000    Mladá fronta DNES    str. 06    Názory
    Karel Steigerwald        
Zaznamenali jsme zábavný letní případ: muž zmlátil policistu, který kradl cibuli na jeho poli. Muž má na krku podivné obvinění z útoku na veřejného činitele, protože policista si vyšlápl na lup v uniformě a služebním vozem. To muselo majitele cibulového pole mimořádně rozlítit - poberta v uniformě. Okradený je popotahován - jako obvykle. Úřady jistě časem přijdou na to, že veřejný činitel v uniformě na lupu jaksi automaticky přestává být veřejným činitelem. Je totiž lupičem a lupič těžko může být veřejným činitelem. Do této komedie přichází zpráva, že trestná činnost policistů se za rok zvýšila o 48 procent. 181 policistů bylo za rok chyceno. To už je oddíl, který by mohl obsadit Plzeň. Číslo je v souladu s lidskou zkušeností: panuje všeobecné mínění, že policisté berou úplatky. Nárůst policejní zločinnosti může být způsoben lepší prací inspektorů, kteří po policejních zločinech slídí, to jest, že policisté byli vždy strašliví, ale až teď to vychází najevo. Může však také znamenat, že se poměry zhoršují: policejní sbor se hlouběji propadá do tenat nemravnosti. Stále častěji se v turistické sezoně objevují policisté falešní. Většinou kontrolují naivním turistům peněženky - s penězi pak prchají. Vnucuje se otázka, zda to nejsou ve skutečnosti policisté opravdoví, kteří se za falešné jen vydávají. Vznikl by tak zajímavý jev: falešný falešný policista. Číslo osmačtyřicet by mělo inspirovat policejního ředitele a ministra vnitra k nějakým činům. Je asi obtížné vymýtit z policie darebáky a nahradit je anděly. Nedělat však nic bylo by ostudné. Policistovi s ukradenou cibulí můžeme se vysmát. To ostatní k smíchu není. Kdo nás ohlídá před naší policií? České řešení by bylo: další nové nejasné zákony, nová vyšší instituce, nový jakýsi nadpolicejní sbor. A s ním přišly by nové nadúplatky a nové nevídané nadzločiny. 

Tento komentář vyjadřuje stanovisko listu

Mé ticho, můj hluk
1.8.2000    Mladá fronta DNES    str. 06    Názory
    Karel Steigerwald        
Hudební festival. Noční obcí se nese mohutný hluk koncertu a křik tisíců nadšenců. Vesničanům nezbývá než se vztekle převalovat na posteli. Radnice říkají: hluk a křik nelze zakázat, máme svobodu, máme ústavu, máme lidská práva. Na obyčejný noční randál tak padají velká slova. Nechť hudba na mé louce zní až do rána bílého. Vesničané se musí ptát: Je také nějaké lidské právo na ticho? Máme právo na to, aby do vesnice přijelo jen tolik lidí, kolik je ve vsi záchodů? Proč je na té malé louce pět tisíc lidí? Vždyť už páchnou! Změňte ústavu! A to každý mrzout bude pak zakazovat lidem zábavu? Bývaly doby, kdy se lidé trápili, kolik andělů si sedne na špičku nože. Celá věda o tom vznikla. Dnes můžeme dělat podobnou vědu o hluku a tichu, koncertech a záchodech, o tom, kolik andělů se vejde na louku pod pódium. Je nesmírně svůdné formulovat zákony o tom, jaké decibely u kterého ucha, kam smějí andělé jít na záchod a který úřad na to bude dbát. Krásný znak Kocourkova: ústavní právo těch, kteří křepčí při muzice, kontra ústavní právo těch, kdo v tichu spí. Jak často se oháníme svobodou a právem především tam, kde nejde ani o svobodu, ani o práva, nýbrž o nepořádek a pořádek či o ticho a hluk anebo jen o to, co chceme či nechceme mít. Radnice může zakázat festival s důvodem, že "omezí neúnosně občany v okolí". Zákaz radní obhájí před občany a dokážou, že my u nás hudbu nechceme, že jsme bigotní mrzoutské městečko. Chceme spát! Můžeme o tom udělat i referendum! Hudebníci odejdou do jiné obce. Obcí je mnohem víc než hudebních festivalů. Jiná radnice bude koncerty do obce naopak lákat: má ráda veselí či peníze, které z veselí pocházejí. Občané si volí takové či jiné radní. Svoboda neznamená, že všichni musíme snášet záliby všech. Můžeme nechtít, anebo můžeme chtít. To není věc svobody, nýbrž volby. Vždy však zůstanou reptalové, kteří budou strádat, protože vždy chtějí opak toho, co právě je. Dejte do ústavy mé ticho, vzkřiknou. Nebo můj hluk. 

Tyto komentáře vyjadřují stanovisko listu

Jak nás Franta Veselý přiblížil kousek k Evropě
31.7.2000    Mladá fronta DNES    str. 06    Názory
    Karel Steigerwald        
Rozhodně jdeme kupředu. Evropské unii jsme se zas přiblížili o krok! To už není nějaké "ukradl pytel cementu" či "udal souseda" nebo "odnesl z práce v saku hřebíky". Čech se stal žoldnéřem v Namibii. To už něco je. Chtěl se dostat do Casablanky. Z Liberce - a přepadl v Řecku jachtu. To je evropský výkon. Mezitím v Paříži ukradl peníze. Za takovou anamnézu by se nemusel stydět žádný zkušený dlouholetý Evropan. Nemusíme už stát v koutě. Další zajímavost: český superzločinec vyjednával anglicky o únosu. Chápete? Nějaký blbý Liberec, Franta Veselý a najednou - angličtina. Takový člověk by i do kasina vešel jako zkušený již světák. Portýra by odcvrnkl, vsadil na třináctku, sbalil výhru a odletěl jumbem do Alma-Aty. Tam zavraždí pastevce, ale ráno už je na burze - v Melbourne. A to finále! Žádné "já se nepamatuji, nebyl jsem tam, neviděl jsem nic". Náš člověk už to bere všechno pěkně odpovědně - na sebe. Unesl jsem jachtu, tož mám nést i důsledky a být pěkně zastřelený. A taky ano. Kulka pleskne a hned je v dalekém Řecku, kde pod blankytem skonal sám lord Byron, i po Frantovi. To je důslednost, která se nám v Evropě jistě vyplatí. Pan zločinec Franta Veselý mohl by nám všem být příkladem. Jen jediné mohlo by jeho věhlas a pěknou pověst ohrozit: že není Čechem, nýbrž pochází z některého toho velkého národa, pro které výše popsané kousky už neznamenají velkosvětské novoty, nýbrž jen housku na krámě.

Nešpiňte nám obraz jasný
29.7.2000    Mladá fronta DNES    str. 08    Názory
    Karel Steigerwald        
Čtěte zprávy o Chebu. Tisíce dětských prostitutek a zavřené oči policie. Neohrožení reportéři pronikají až do zadních dvorků - aby podali světu strašlivé svědectví: Cheb je baštou dětské prostituce. 

Druhá strana říká: Lež, výmysl, zkreslování. Špinění dobrého obrazu města. Nejde o prostitutky, nýbrž jen o dětské lupičky. Žádný sex, zločinci nastrčí nezbedné dítě, aby oloupeného umlčeli. Zvážíme kroky, kterými se budeme proti lživému obrazu města bránit. Situace jak z čítanky lidských slabostí. Mnohokrát jsme ji zažili. Proti senzačním "odhalením" stojí opevněná bašta s argumenty: Špiní to, co je nám drahé, plivají na světlý náš obraz, na co my jsme hrdí. Znevažují to svaté. Popis Chebu jako ráje dětského sexu je bombastický, nabubřelý, nesmyslně zveličelý. Německý reportér jistě přehlédl, že šest tisíc dětských prostitutek by logicky znamenalo šest tisíc německých pedofilů. To už by byli snad všichni pedofilové spolkových zemí s Dány a Rakušany navrch! Čí hanbou byl by takový Cheb? Obrana Chebských je ale stejná: Zatočíme s hanobiteli. Kdesi mezi tím je skutečnost. A ta, všichni víme, prostitucí čpí. Bída českého pohraničí: sexuální stánkaři, jakási okatá lidská ubohost. Bída Němců: takový sex kupují! Není důvodu, aby se Chebští bránili hanbě. Oni si ty děti neplatí. Jsou však všechny důvody této kriminální sexuální industrii se vzepřít, vždyť je v Chebu. Úřady nemohou říkat: "Nic zde není, nic nevidíme a tamto děvčátko, co vidíte vy, je jen tak na špacíru." Úřady musí říkat: "Uděláme tyto a tyto kroky." Boj proti šíření "nelichotivých obrazů" či ochranu toho, "co nám nikdo nebude špinit", můžou chebské úřady nechat starým časům - tam nepošpiněné obrazy patří. 

Tyto komentáře vyjadřují stanovisko listu

Proces vizionáře Pěchy
28.7.2000    Mladá fronta DNES    str. 06    Názory
    Karel Steigerwald        
Dočkali jsme se. Mladý radikál ze Šumperka byl obviněn ze šíření třídní nenávisti a z propagace komunistického hnutí, které směřuje k potlačení práv a svobod občanů. Takto byli doposud obviňováni pouze různí neonacisté a rasisté. Samozřejmě nás ihned napadne, proč právě malá šumperská rybka, proč jakýsi Pěcha, který očekává světovou revoluci. Vždyť hned dvě komunistické strany jsou legální a říkají totéž, co ten Pěcha. Například: hrdina Stalin - lži o něm. Na táborech lidu hovoří předáci KSČM ostře jak břitvy: poslední bitva brzy vzplane. Jen na obrazovce se mění v mazané demokratické lišky. Pěchu lehce strčíte za katr. Proces s Grebeníčkem byl by skandál a nevynesl by trest, nýbrž slávu a zastání i v Radě Evropy. Soudit člověka za to, co si myslí a co hlásá, je vždy velmi podivné. Podivný je i výběr pachatelů: jeden ano, jiný ne. Ještě podivnější je soudit proroctví - co prý jednou bude. Jednoho stíhají, že vydal Hitlerovy hrůzné myšlenky jako dokument, druhého nestíhají, byť vydal knihu, která Stalina přímo chválí. Ovšem - máme zákon. To a to nepropagovat, nešířit nenávist, neohrožovat svobody. Ale už ten zákon sám ohraničuje svobodu nejzákladnější, svobodu myšlení. Když někdo myslí špatně, snadno mu sáhneme na svobodu. Jenže trestat myšlenky se vždy osvědčuje jedině takto: bludy rudého vizionáře Pěchy tu s námi zůstanou, ale naší svobody bude méně. Připomeňme si absurdnost věty: tato myšlenka porušila zákon. Myšlenka? Písmena? Chvění vzduchu? Proti myšlence existuje jediná obrana - úspěch jiné myšlenky. Žalář je pro myšlenku dar. Nezájem, to je porážka. Ale zákaz? Nebuďme směšní, vždyť to v době internetu už ani nejde. Pěcha by měl být stíhán, až přikročí k činům, jak jeho teorie žádá. Od slov k akci. Akcí poruší zákon, je revolucionář. S procesem bezvýznamného Pěchy dočkáme se významného rizika. Pokud soud dá rozsudek "Takto myslet se nesmí" posuneme se zas o krok zpět. 

Tento komentář vyjadřuje stanovisko listu

Exekuce na tribunovi
26.7.2000    Mladá fronta DNES    str. 06    Názory
    Karel Steigerwald        
Mohla by to být pěkná scénka: exekutor vylepuje u Zemanů na nábytek známku soudně zabaveno. Následky nelítostného kapitalistického rozsudku jsou kruté: děcko pláče na dvorku, žena si zoufá ve světnici, cyničtí žandarmové, jichž se lidské neštěstí nedotkne, kouří v chodbě. Sám tribun lidu a otec rodiny Miloš bouří v parlamentu: Existuje souvislost mezi opomenutím advokáta a doručením-nedoručením žádosti-rozsudku. Jedná se o naivní provokaci! Všechna veřejnost by se tribuna zastala! Známe krutost úřadů, které slouží jen bohatým. My radikálnější bychom žádali zrušení nelítostného rozsudku a nový proces. Lidé uvážlivější by navrhovali, aby celou věc spláchl prezident amnestií! Uspořádali bychom sbírku. Pryč s Milošovou pokutou! Křivda, křivda, volal by tábor lidu. Nejde však o křivdu. To jen předseda vlády kašle na soudní rozsudky a čeká jej exekutor.

Jméno Růže proti Nově
25.7.2000    Mladá fronta DNES    str. 06    Názory
    Karel Steigerwald        
Píše se, že všechno upadá. Mravy, kultura, vzdělanost. Lid hrubne, skáče kol zlatého telete a kouká se na Novu. Něco jemnějšího, stravu pro duši, nahradil holdem konzumu. Dav podoben foxteriérům vrčí na obrazovky. Za starých časů bylo lépe, četlo se, muzicírovalo, hrálo po domácku divadlo. Lidé vše věděli, měli i vědění nedostupné. Dnes nikdo už neví nic, ani kdo je sám. Doba hnusných konzumentů. Takto pěkně můžeme lamentovat, vyplácí se to. Kdo odhalí, že doba je hloupá, jaksi se sám stává chytřejším - z toku hlouposti se sám vydělil. Lidé už nečtou, píšu, čili: já čtu. Kdo chválí, vypadá trošku jako naivní tele, ale kdo sžíravě tepe zlořády (a to je i můj případ), může se sám cítit lépe - povznesen nad dobou může obdivovat vlastní bystrost. To vše však jen do chvíle, než se dopustí chyby. Přisoudil jsem v tomto listě Shakespearův verš o růži, která by voněla stejně, i kdyby se jmenovala jinak, básníku Nezvalovi. Bůh ví, jak se mi to stalo - asi horkem. Mám ženu herečku - každý Shakespearův verš slyšel jsem již stokrát, u snídaně, ve vlaku, v létě, v zimě. Sám už některé umím zpaměti - například ten o růži, která voní stejně! Těch čtenářů, co se ozvalo! A s odbornými komentáři. Se znalostí věci. Dovtípili se, že ten hňup (já) si spletl Romea se Cyranem - kterého Nezval přeložil. Uvedli i Nezvalovy verše o růži. (Pěkná četba pro Zemana k volbám!) Je dobré dělat chyby. Člověk se dozví, co by v proudu lamentací přehlédl: jsme vzdělaný národ, sečtělý a znalý. Nezval je dobře znám, i Shakespeare, navzdory Nově, supermarketům, internetu, či spíše vedle nich. Popleťte ve Francii verš z Lakomce, neozve se nikdo. Napište, že Goethe objevil parní stroj - Němec si to vážně poznamená. Ovšem doma neprojde vám nic. Možná že další chyby, víc chyb, odhalilo by ještě víc. Možná tu základní otázku: proč jsme my lidé tak hloupí, když jsme tak vzdělaní?

Člověk bije člověka
24.7.2000    Mladá fronta DNES    str. 06    Názory
    Karel Steigerwald        
poznámka 

Holub napadl Roberta Joyce, zlomil mu nos a lícní kost. Narušil lýtkový sval. Udělal to proto, že Joyce se zastal dvou Romů, které Holub vykazoval z restaurace. Joyce je šedesátiletý občan USA, Holub je dvacetiletý občan ČR, událost se stala v Hodoníně a tamní soud v ní neshledal žádný rasový motiv. Soudkyně byla dokonce trošku jakoby agresivní - zdálo se jí, že se novináři o proces zajímají nepřiměřeně moc. Řekla, že soudí daleko závažnější případy, a přesto se o ně novináři nezajímají tolik. To může být pravda. Soudkyně však musí uznat, že když jeden člověk bije druhého za to, že se zastal dvou Romů, které první utiskoval, je velmi obtížné představit si, že to bití nemělo rasový motiv. Ať už kůže těch dvou je stejná, jiná, podobná, bílá, černá. Rozsudek soudkyně musí vrtat hlavou. Příliš nápadně často čteme: zbili Roma, cizince, Asijce, Afričana. Byli to výtržníci. Rasový motiv nikdo neviděl.

Kužvart by se měl obžalovat
22.7.2000    Mladá fronta DNES    str. 08    Názory
    Karel Steigerwald        
Ministr Kužvart ustoupil a vydal výjimku, která umožní dokončit dálnici z Prahy do Drážďan. Konečně, řeknou si obyvatelé obcí sužovaných automobilovým provozem a ti, kteří se po dálnicích rádi prohánějí. To měl udělat už dávno! Nikdy, vzkřiknou ekologičtí aktivisté, ministr se zalekl "betonové lobby". O úsek dálnice procházející chráněným krajinným územím vedou ekologičtí aktivisté spory již pět let. Ale nejen o tento úsek - spory se vedou o všechny dálnice. Boj s dálnicemi je v módě. Připomeňme tragikomickou blokádu plzeňského obchvatu. Ekologové vítězí a statisíce aut se léta prodírají centrem města. Ekologové jsou proti dálnicím, protože věří, že dálnice rodí automobily. Výsledky jejich úspěšných zápasů jsou paradoxní: auty ucpaná města, přetížené silničky. Říkají-li: auta do tunelu, chtějí zatajit, kolik má tunel větracích kanálů. Říkají-li: dálnice jinudy, chtějí, aby obtížemi z dálnic nestrádali tito lidé, nýbrž někdo jiný. Poctivý a důsledný ekologický aktivista musí říci: auta nikdy! To teprve je ekologická revoluce. I ministr Kužvart je ekolog. Po svém rozhodnutí měl by abdikovat. Jako ekolog nemůže takové rozhodnutí učinit. Jako ministr měl je naopak učinit již dávno. Léta sporů a odkladů nepřinesla žádnou podstatnou změnu: dálnice bude, jak měla být. Ochranné pásy zeleně, ochrana biotopů, protihlukové zábrany, to jsou šidítka, která problém neřeší. Ministr oddaluje svá rozhodnutí, rád by byl ekologem. Ale rád je i ministrem, manévruje. Jeho odklady by ospravedlnilo jediné: Nepovolím! Povolil, usvědčuje tedy sebe. Být ekologickým aktivistou je povznášející: vzpurnost sluší. Být ministrem je nevděčné: místo vzpurnosti poslušnost. Ministr by mohl podat žalobu na sebe. Zněla by: Ničí přírodu. Podepsat by se mohl ekolog Kužvart. 

Tento komentář vyjadřuje stanovisko listu

Jakeš na špici kostela
20.7.2000    Mladá fronta DNES    str. 07    Názory
    Karel Steigerwald        
V Brlohu straší. Vznášejí se tam buchty, kdosi klepe, jdou kroky. Starosta Lev si myslí, že jde o zvuky v dilatační spáře. Někdo tam také odstranil křížek, sídlo ducha. Mají též staršího oběšeného hospodáře. Nad Brlohem přeletěl létající talíř, k ránu mezi kostelem a kravínem stála bledá postava s kyticí. Po stole se samy posunuly brýle. Když to člověk čte, má pocit, že jde o popis české politické scény. Všechno by to odpovídalo: mnoho rozruchu, brýle se posunují a jdou kroky. Ale kde je duch? Psychiatr s příznačným jménem Kašpar doporučuje Brloh vysvětit a křížek vrátit do duchova sídla. To nejpodstatnější všichni zatajují: v Brlohu se narodil Milouš Jakeš, generální tajemník KSČ. Ve světle jeho činů jsou buchty ve vzduchu, kvílící bílá osoba či zvuky v dilatační spáře úplné nic. Jakeš uměl onačejší kouzla. Jen namátkou: porážel v mírové soutěži tábor imperialismu a předstihoval ve výrobě cementu na hlavu vyspělé státy. Kázal sestrojit socialistický osobní počítač Pepík. Jeho parádním kouskem byla scénka "kůl v plotě". Brloh dal ovšem přejmenovat, protože se nechtěl v Brlohu narodit. Dokud tedy neuvidí obyvatelé Brlohu řečnit ducha Jakeše na špici kostela z hlavy o zániku kapitalismu, mohou ke svým strašidelným jevům říci jediné: nuda.

Vágus a předseda
19.7.2000    Mladá fronta DNES    str. 06    Názory
    Karel Steigerwald        
poznámka

Opakování je matka moudrosti. Ne však vždy. Miloš Zeman opakovaně ignoruje soudní rozsudky. Moudrého na tom není nic. Opakovaně napišme, že pokud na soudy kašle nějaký vágus, nediví se nikdo, vágusovi to přísluší. Předseda vlády by měl vědět, že my nóbl lidé rozsudky respektujeme, byť bychom nejraději se soudcem za pět minut vyrazili futro. Neuděláme to však. Před soudem smekneme jak před dámou. V této noblese by měl jít předseda vlády vpředu. Nemusíme však hned strašlivě křičet, můžeme to chápat jako roztomilost. Máme předsedu vlády, kterého baví býti vágusem. To nemá každá zem. Zeman má v sobě furiantství kluka, jenž vříská: ne a ne! Žijeme v demokratickém státě. Za ignorování rozsudku dostal Zeman pokutu. Bah! To je pro zkušeného váguse hračka - nevyzvedne si obsílku! Nic nevím, nic jsem si nevyzvedl. Vágusovi věřit toto lze. U Zemana je to horší. Celá zem ví, že prohrál soud, že se měl omluvit, že to neudělal a že dostal pokutu. Jediný, kdo to neví, je právě on. Má naději na krásné prvenství: jednoho dne mu účtárna předsednictva vlády srazí pokutu z platu. Už dnes se Zeman těší na odpověď: Exekuce z platu? Já ani nevím, že mám nějaký plat!

Kolouch, Studený a stát
19.7.2000    Mladá fronta DNES    str. 06    Názory
    Karel Steigerwald        
Soud udělal ze Studeného Koloucha. Nejde o to, jestli je lepší být Studený, nebo Kolouch, nýbrž o názor soudu: jména jsou vlastnictvím a někomu patří. Studený získal jméno po otčímovi Studeném. Po letech otčím chtěl, aby pastorek jméno vrátil. Než k tomu došlo, zemřel. Soud mu vyhověl až dnes. Jméno Studený tedy spadá do dědictví po Studeném a pastorek je Kolouchem, jímž býval jako děcko. Komu připadne uvolněný Studený, není jasné. Pan Studený zná naše poměry dobře. Zkusil prozíravý trik: požádal na úřadě o změnu jména Studený po otčímovi na Studený - jen tak, po nikom. Trik byl prozíravý málo: úřad změnu zamítl, protože nešlo o změnu. Tak se ze Studeného stal Kolouch. Myslel jsem odjakživa, že každý má právo jmenovat se, jak chce. Je to jeho tělo, jeho duše, jeho hanba, co nazývá se jménem. Přezdívku si člověk neodpáře, tu mu dávají jiní, protože je lakomý nebo tlustý nebo bydlí u mlýna. Ale jméno? Co po jménu, veršuje Nezval, vždyť růže, jinak zvána, voněla by stejně. I lidé tak. Pan Studený je obětí lidí, kteří by i jména postátnili. Nás lidí je ale víc, než je jmen. Kterým Novákům jméno patří a kteří je musí vrátit? Řada lidí nosí mé jméno. Neměli by je vrátit? A co když je budu muset vrátit já? Nepřidělí mi jiné? Nováka? Koloucha? Pan Studený měl by nastoupit soukromou vzpouru. Průkaz Koloucha? Neznám, vrátit! Výměr pro Koloucha? Kolouch zde nebydlí, vrátit! A co děti, Kolouškové? Ne, stále jsou Studení. To právo nemůže občanům nikdo vzít! Vnuci? Také Studení! Boj by to byl lítý, ale všechny by nás povzbudilo, kdyby jednoho dne boj Kolouch kontra stát vyhrál Studený. O krok byli bychom blíže ke svým svobodám.

Kauza si musí poležet
18.7.2000    Mladá fronta DNES    str. 06    Názory
    Karel Steigerwald        
Svoboda a jeho Liberta mají za sebou již rok. Rok utekl i Lánskému s kontem. Výsledky v obou případech v nedohlednu. Dva muži žijí už více než rok v nejisté hanbě - neočištěni a nesouzeni. Může se namítnout, že vyšetřování jejich případů je složité. Třeba ano. Vyšetřování je vždy složité. Každý si však vzpomene na další a další případy. Vážná obvinění, hluk, muž ve vazbě, muž propuštěn. A pak už jen klopýtavý hrkot soustrojí. Na konci dočká se veřejnost pouhých mlh. Například: odloženo! Citlivé ucho v tom přímo slyší: spíme! Každý, kdo byl třebas i z malicherných důvodů u nějakého vyšetřování či u soudu, ví dobře, jak pomaloučku plyne čas. Jako by smyslem úřadování nebylo nalézt spravedlnost, nýbrž důstojně trvat co nejdéle. Již za Rakouska říkávalo se: kauza si musí poležet. A přitom ani psi si nespojí včerejší zločin a zítřejší trest. Natož lidé! Obvinění už známe velké množství. Velmi obtížně k nim přiřazujeme nějaké rozsudky a ještě obtížněji vytváříme sami v sobě přesvědčení, že takto je to spravedlivé. Odborníci se brání: nepleťte se, vy laikové, do hledání spravedlnosti. Jenže kdo jiný má mít bezpečný pocit spravedlnosti než laik? Obvinit člověka z krádeže je vážná věc. Vyšetřovat to rok, dva, tři? Vyšetřovatel namítne, že zbývá už jen znalecké detailní posouzení, případně aby se už konečně dostavil svědek sabotér. A to bude ještě dlouho trvat, protože svědek nechce přijít. Je snadné obvinit člověka. Těžší je člověka odsoudit. Proto počítáme s tím, že obviněný je už vinen. V právním šerosvitu odkladů, blafáků a triků se lidé dobře obviňují. Má to však i odvrácenou tvář: obvinění už bylo tolik, že je nebereme vážně. Vždyť kdo vlastně ještě nebyl obviněn? Radost z toho mají jen lidé zločinní. Mezi obviněnými jsou v šerosvitu dobře skryti. 

Tento komentář vyjadřuje stanovisko listu

Stát na cestě k soudu
17.7.2000    Mladá fronta DNES    str. 08    Názory
    Karel Steigerwald        
Ústavní soud bude po prázdninách řešit tento problém: smí se občan, který není spokojen s prověrkou Národního bezpečnostního úřadu, obrátit k soudu? Rozumný člověk se podiví. Co chce Ústavní soud řešit? Vždyť je to jednoduché, stát o vás nějak rozhodne, vydá o vás nějaký posudek či vám něco nařídí a vám se to nezdá. Vstoupíte se státem do sporu a soud vás rozsoudí. Jednoduché to však není. Žádné "já pán, ty pán" neplatí. Žalovat stát za jeho rozhodnutí není dosud možné. Státu stále připadá nesmírně kacířské, že by nějaký soud, třetí noha demokracie, přezkoumával jeho rozhodnutí. On je vrchnost a my její děcka. Ředitel Národního bezpečnostního úřadu Kadlec by prověrky raději zrušil, než by je pustil k soudu. Má k tomu zdánlivě rozumný důvod. Soudy udělají z prověrek frašku. Kadlec připomíná debakl lustračního zákona - rozsudky, jimiž jsou notoričtí agenti StB označováni za bezúhonné občany. Jeho rozumné důvody jsou však velmi znepokojující: to budeme kvůli matným, chatrným, či dokonce pobuřujícím výkonům některých soudů odstraňovat jedno těleso ze slavného trianglu demokracie - moci zákonodárné, výkonné a soudní? A nahrazovat ji kulhavou vládní komisí či výborem zasvěcenců? Není přirozenější jít bezpečnou cestou - odvolání k soudům občanům neupírat, nýbrž soudy zlepšovat? Dát přednost obtížím demokracie (špatné soudnictví) před pohodlím úředníků (stát rozhodne a ty, občane, mlčiž!). To by měl chtít i Kadlec. I jemu by se lépe vládlo, kdyby měl v zádech soud. Ale naše věčná slabina zní: svobodu zaveďme, až se to či ono zlepší. Opaku zatím věří málokdo: to či ono se zlepší zavedením svobody. Ústavní soud nám po prázdninách řekne, jak to bude dál. 

Tento komentář vyjadřuje stanovisko listu

Ženu přiznej a uplatni!
14.7.2000    Mladá fronta DNES    str. 06    Názory
    Karel Steigerwald        
Na začátku ti poštou přijde domů platební výměr finančního úřadu, protože jsi špatně přiznal daň. Rozdíl mezi tvým přiznáním a jejich výměrem je osm korun. Samo poštovné je stálo šestnáct. Je to pěkný komunální humor, pomyslíš si a v duchu se pošklebuješ, co všechno erár pro osm korun neprovede a že úředník nehodí případ do koše. Můžeš se na případ dívat i z druhé stránky - z té lepší. Jak jim to pěkně klape, myslíš si spokojeně, ani koruna neunikne. Jest tu zákon, podle něj vše běží, i těch osm korun. A v té chvíli tě přejde smích. Vždyť oni umějí podat pěkný výkon, právě když jde o osm korun a když je to šestnáct stojí. Vzpomeneš si na slavné případy velkých daňových triků, kdy z okna úředníků vyletují miliony. A napadne tě, že stát to pěkně umí jen s malými penězi. A zatímco takto komunálně přemítáš, finanční úředník ti osobně zatelefonuje až domů a položí ti strašlivou filozofickou otázku: Mám v ruce vaše daňové přiznání. Proč přiznáváte manželku, když ji neuplatňujete? To je ovšem velice těžká otázka a údiv úředníka je na místě. Uplatnit, ale nepřiznat, nebo dokonce ani nepřiznat, ani neuplatnit? Či uplatnit a přiznat? Co proti tomu je nějakých ucouraných osm korun? A to hlavní: kdyby se sama manželka nějak dozvěděla, žes ji přiznal, avšak neuplatnil? To by byl smutný konec komunálního humoru i filozofie. Ještě že finanční úředník musí mlčet.

Bourálisti
8.7.2000    Mladá fronta DNES    str. 11    Názory
    Karel Steigerwald        
Jan Kasal se naboural v autě. Přidal se tak k početné rodině politiků, kteří se nabourali. Těžko už se dnes hledá politik, který se nenaboural. Vypadá to jako nějaká móda: dej se na politiku, vezmi nějaké auto a prásk! Teprve pak se staneš rozeným politikem a lidé tě začnou mít rádi. Nabourat se je pro popularitu lepší než chodit po rukou či skákat padákem. Politici se však mýlí, když si myslí, že havárie je pro ně jen přínosem. Není daleko doba, kdy si to voliči dají dohromady: pročpak se ten bourálista dere k řízení státu? Pak půjde do funkcí ta hrstka, která se dosud nenabourala. Když měl Konrád Adenauer asi osmdesát, odebrala policie jistému řidiči doklady, protože už mu bylo sedmdesát osm. Postižený se vzepřel u soudu: osmdesátiletý smí řídit stát a já auto ne? Řídit stát, řídit auto - co úvah se nabízí. Jak za volantem, tak v posteli, píše časopis Auto/Strassenverkehr. A být špatným milencem, to si politik nemůže dovolit. Kasal například šťastně ohlásil, že nebyl pod vlivem alkoholu. To by ale mohla být i přitěžující okolnost. Takový mameluk, řeknou si lidé, nepil - a přesto vrazil do zdi. Kasal sám se ale nenaboural do zdi, nýbrž do auta před sebou. Nevěnoval se řízení. Asi je z politiky zvyklý, že to všechno čas od času jede samo. Což za volantem a v posteli neplatí.

Kterak Šalda srážel bestii čenich
4.7.2000    Mladá fronta DNES    str. 09    Názory
    Karel Steigerwald        
Dr. Dvořák byl zatčen 8. května 1929 pro podezření, že pomáhal od vojny za peníze synům bohatých otců. Dr. Dvořák byl nejen známý spisovatel, ale také vojenský lékař. Šalda píše, že nehne pro Dvořáka prstem, pokud bude obvinění Dvořákovi dokázáno. Provinilcům přeje spravedlivý trest, poněvadž věří s Platonem, že je to lék, který má ozdravěti darebákovu duši. Zatím však nebylo úředně prohlášeno, že Dvořák je usvědčen. Slušný člověk odloží proto svůj soud o Dr. Dvořákovi, poněvadž ví, že čest bližního je drahocenný statek, který je možno příliš snadno poškodit, ale nesnadno spravit. Takto uvažuje profesor literatury F. X. Šalda a na nás, kteří se prodíráme drsnou mediální dobou, vane z toho staromilecký stesk po časech, kdy slova jako čest a duše měla určitý smysl a kdy smysl měl i hněv profesorův. Ale nemylme se. Hrozně bylo už i tenkrát - jsem svědkem trapného a ostudného divadla, píše Šalda. Dvořák je už dnes bez důkazů odsuzován a urážen. Kdejaký novinářský žblabunil, píše peprný profesor, kdejaký novinový šmok sedá na soudnou stolici, laje Dvořákovi, štve na něho ulici i soud, volá po trestu - toho rozdílu si povšimněte - ne spravedlivém, nýbrž přísném, dvojnásob, trojnásob, aby byl dán odstrašující příklad. Takto si nevede mravnost opravdová, nýbrž mravnostnictví, za nímž se může skrýt zcela dobře všelicos málo čistého a čestného. Politické strany házejí po sobě Dvořákem jako kamením nebo blátem. Komunisté jej házejí na hlavu měšťákům, demokraté na hlavu socialistům. Mravnost je ctnost velmi klidná a nevede si nikdy zvlčilým způsobem. Nemiluje hysterického třeštění. Ale mravnostnictví je afekt a nákaza davová, v níž si zjednává odtok mnoho věcí velmi nečistých, potlačovaná zášť, stará závist, msta. Vidím, píše literát Šalda, že moralistní bestie zdvihla již hlavu a větří svým čenichem. Je čas srazit ji, kam patří. Nedočkavci odsoudili s lékařem i básníka. Ballada o ženě vražednici zmizela z divadelního plánu Národního divadla. Kdyby šéf Hilar nebyl kdákavá slepice, nýbrž opravdový umělec, dal by lidem praktickou lekci z veřejné morálky, píše Šalda a Hilarovi doporučuje, co měl by říci publiku z jeviště Národního divadla: Já jsem vybral Balladu k uvedení pro její vnitřní hodnotu, a ne proto, že její autor je náhodou podplukovník. Zastrčte tedy své mravní rozhorlení a vysmrkejte se mravnostně, až budete někde sami, zde však se chovejte slušně a zdvořile, jak se sluší před dílem básnickým. Šalda byl muž příjemně arogantní a odvážný. Do obrany Dvořáka pustil se před prázdninami, kdy jasného nebylo nic, krom jediného: odsudek a štvanice tu předbíhají rozsudek. Ve sporu byl sám a nebyl pochopen: kdo by se zastal korupčníka? Po prázdninách se však dočkal takřka pohádkového rozuzlení: Dvořák byl soudem osvobozen. Podívaná pro bohy, píše Šalda na podzim: ti, kteří nejvíc běsnili, odplazili se nyní od celé aféry mlčky. Kde jde o neodpovědné štvaní na člověka, který tu stojí bezmocně a nemůže se bránit - jaká kuráž! Jaké předstihování se v siláckých výrazech, v krvelačných hrozbách, v lžimravnostních expektoracích. (Expektorace - vykašlávání hlenu.) Ale kde jde o to vyřešit skutečnou kritickou bilanci celého případu, rozvrhnout světlo a stín, volat k zodpovědnosti toho, kdo se prohřešil na veřejnosti - jaká zbabělost! Pro Šaldu je ovšem aféra i příležitostí k hlubším úvahám. Velkou škodu vidí v tom, co si pomyslí prostý člověk z lidu, pokud ovšem má čas a chuť se starat v dnešní (rozuměj tehdejší) bídě o hračky a kratochvíle najedených pánů: Chtěli ho zkoupat, ale on je mazaná liška a měl své šuple dobře zamčené. Byl by sám zkoupal, holenku, moc velkých pánů, a tak ho museli pustit. Šalda zde snad vystihuje sám smysl české státnosti, jenž záleží v tom, že nahoře jsou gauneři a my jsme dole. Líto je to, píše, jen těm pár lidem, kteří mají tuto zem ještě rádi. Všude na světě, na poštách, v bankách, kde procházejí rukama zřízenců peníze, dochází někdy k malverzacím, to se rozumí samo sebou, nikdo se nad tím nepozastavuje a věci se vyřizují disciplinárním řízením a po případě na soudě. Ale v Čechách, to je jiné. Zde je z toho okamžitě politikum, neboť ten podezřelý náleží k nějaké politické straně. Obviňuje se bez důkazů, kalí se voda, a než se naděješ, je z toho dokonalý brajgl, v němž si házejí na hlavu hrubosti dvě zcela blízké strany a vrčí na sebe tak urputně, jako by se už nikdy nechtěly sejít u společného vládně politického korýtka. Demagogie nahoře, demagogie dole, nebo po česku - lůzovláda! Právo je šlapáno a dáváno v plen náladám. Rádi citujeme slova Goethova: Osobnost je nejvyšším štěstím lidí. Ale jak může, proboha, u nás vzniknout osobnost, když již pouhá osoba občanská je terorizována zvůlí a zdivočelostí veřejných mravů, jež si říkají demokratické? Takový byl Šaldův zápas před sedmdesáti lety. Kdo má dnes pocit, že kráčíme stejnými stíny jako tenkrát, nemýlí se. Podobnosti a analogie jsou nápadné, lžimravnostním vykašláváním hlenu počínaje, dvěma podobnými stranami, které se raději zadáví, než by spolu vládly, konče. Všechno to hnusné z první republiky trvá dál. Každý novinářský žblabunil se hned pohotově zeptá, zda si s sebou neseme i to krásné z oněch Šaldových časů. Odpověď na Žblabunilovu otázku rozumný člověk nikomu neposkytuje. Sám ji s rozpaky hledá.

Konec volavek v Čechách
24.6.2000    Mladá fronta DNES    str. 10    Názory
    Karel Steigerwald        
Ústavní soud rozhodl, že organizovat policejní provokace a nastrkovat občanům do cesty volavky, které lákají k trestným činům, je protiústavní. Jistý Mareš převzal obálku, kterou mu dal policií řízený muž. Pak byl zatčen. Dvěma soudy byl odsouzen za úplatkářství. Ústavní soud rozsudky zrušil. Soudce použil neobvyklých výrazů: "To je takřka bláznivé, až děsivé: policie má na vás nějaké podezření a dotáhne vás k tomu, že něco uděláte." Skoro každý z nás by si ale řekl: policie to mazaně narafičila, chlapík vzal úplatek, spadl do pasti, vyjevil, co je zač, a má být tedy zavřen. Chytil se, tož jaké štráchy. Ústavní soud toto všeobecné lidové povědomí spravedlnosti odmítl - ani policie nemůže při své práci používat postupy a metody nezákonné a protiústavní a být satanem pokušitelem, který nad dušemi lidí zaklapává nalíčené pasti. Kdyby se udělovaly květinky za cit pro svobodu, právo a demokracii, tu zlatou by rok co rok bral Ústavní soud. Jeho rozsudky jsou školou svobody a demokratického cítění. Veřejnost nejen odborná by jim měla věnovat velkou pozornost - promýšlet je znamená šlechtit v sobě svobodomyslného ducha. My rádi a často dáváme přednost okamžitému účelu před vládou zákona a vládou svobody. Pro nás výkon práva je, ať se narafičí na deset milionů občanů úplatek a číhá se: vezmou, nevezmou? Tak jsme byli v právu celá desetiletí cvičeni. V odvykací kúře si musíme vštěpovat, že ani k nejsvětějšímu cíli nelze používat postupy nezákonné a protiústavní, byť by se třebas zdálo, že by zjednání práva a pořádku usnadnily. Který z filozofů řekl, že cíl je právě jen ta cesta k cíli? Pozoruhodné je, že dvě soudní instance policejní provokaci přijaly a vynesly rozsudky. Soudci neviděli v policií aranžovaném činu nic divného. Nedivili se ani tomu, že provokaci organizuje právě ta policejní složka, která by měla nad zákonností a ústavností policie bdít. Rozsudků a komentářů Ústavního soudu bude ještě dlouho velmi zapotřebí. 

Tento komentář vyjadřuje stanovisko listu

Šlouf krouží drahami
21.6.2000    Mladá fronta DNES    str. 10    Názory
    Karel Steigerwald        
poznámky 

Ředitel železnice Zelený vozí Šloufa po jeho volebním okrese vlakem a historickou drezínou. Šloufovi volební odborníci říkají, že je to obráceně, že Šlouf vozí toho ředitele. Ředitel sám říká, že je rád, že se Šlouf o vlaky a drezíny zajímá. Vzal jej proto na inspekční cestu, všechno mu na dráze ukázal a Šlouf už to dál poví panu předsedovi vlády, jehož je tento kariérní normalizátor poradcem. Šlouf vyjel historickou drezínou z Havlíčkova Brodu v doprovodu Zeleného. Jestlipak Zelený sveze drezínou i ostatní kandidáty do senátních voleb? Ti si pochopitelně musí myslet, že Zelený zneužil dráhy pro Šloufovu volební kampaň. Z toho by mohl mít Šlouf i Zelený pěknou polízanici. Kdo ovšem bedlivě pozoruje Šloufovy osudy a činy, mávne rukou a řekne si: kdyby jen ta drezína, to by byl náš Šlouf ještě zlatý. Kéž by mu tak dali historickou drezínu napořád a nechali toho trabanta kroužit a kroužit drahami navěky. Všem by se to vyplatilo!

Právo je jako vytahané tričko
20.6.2000    Mladá fronta DNES    str. 08    Názory
    Karel Steigerwald        
Podle pravomocného rozsudku se měl v neděli Miloš Zeman v televizi omluvit. Neučinil tak, protože má jiný názor než soud. Dal všem dobrý příklad. Od včerejška by měli všichni, kteří srozsudky nad sebou nesouhlasí, soud ignorovat. Stane se jim, co Zemanovi, čili nic. Ministr Gross postupuje jemněji. S pomocí českého jazyka popíše skutečnost nikoliv tak, jak jsme ji viděli, nýbrž tak, aby nevypadala jako možný trestný čin. Nebyl to zásah, nýbrž asistence, nebyla vyslána jednotka jako taková, nýbrž jen její členové a nebyl přítomen ostřelovač a psycholog vyjednavač. Na ty chlapíky v kuklách neplatí ten zákon, který na ně platí, protože to nebyli ti chlapíci v kuklách. Zemanův postup vyráží dech. Předseda vlády ignoruje soudní rozsudek. Každý uzná, že toto je velká vzácnost. Grossův postup není tak efektní, o to je však zákeřnější, protože skoro každý jej akceptuje. Co na tom, že do nějaké banky vpadli ozbrojenci v kuklách, to se nijak vážně nebere. Bankéři si stejně nic jiného nezaslouží. Ale Grossův postup se dá použít kdykoliv a na každého. Pouhou změnou slovníku předělávat skutečnost - jako bychom to neznali ze starých časů. Nazvi věc tak, je trestná, nazvi tutéž věc jinak, a je rázem nevinná. Můžeš jít i opačnou cestou: dramatickým přívlastkem z obyčejné věci učiníš zločin. Zásah či asistence, zákaz nebo pozastavení, okupace či dočasný pobyt, takových dvojic bychom nalezli mnoho. Kdo se z určitého úhlu dívá na hemžení na tržišti, vidí samý trestný čin. V Čechách se vždy najde i dost filozofů, kteří to potvrdí z hlediska vyšší učenosti. Ba co hůř, najde se i dost trhovců, kteří potvrdí totéž. Tento postup umožňuje mocipánům pohybovat se v právním pořádku libovolným způsobem. Maličko, a jsi lumpem, maličko, a nejsi. Právo mocipány k ničemu nezavazuje, ani je neomezuje, vládne jim jen vlastní výřečnost. Metají slova jako rozsudky: Z nenávisti ke státnímu zřízení. Ve spojení s nepřátelskými centry. A naopak: Soudruh nekradl, nýbrž klopýtl. Sto tisíc zlodějů! A tak všelijak podobně. Právo je jak tričko, tahej všemi směry. Trestnost a zločin vyrábějí se jazykem. Zeman se nakonec jistě omluví, dosmýkají jej k tomu. Jeho kličkování bude připomínat jeden z velkých problémů, vymahatelnost práva. Rozsudků je dost, ale k čemu jsou, když si jich ani předseda vlády nevšímá? Gross se omlouvat nemusí. Jeho postup nezní příliš nezvykle, Gross sám také není žádným jeho vynálezcem. Je to postup velmi oblíbený, pouhými řečmi a "výklady" nahrazovat právní pořádek. Ministr vnitra v něm nemusí stát za činem policie a dokazovat veřejnosti, že ten čin byl "po právu". Jemu stačí, když ten čin přeloží do jiného jazyka. Tento zničující postoj k právu má i zajímavé lidské aspekty. Grossovi vynese místo zasloužené abdikace úspěch. Jak ten chlapík statečně zatočil s bankéři. Ještě lepší by bylo, kdyby některou z těch krys zakuklenci odstřelili mezi dveřmi i s jejich žoky peněz. To se líbí. A co Zeman? Zkusme si představit, jak se tento svérázný originál omlouvá Mackovi. To by si raději dal jazyk vyříznout. Možná by bylo řešením obsadit vrchní soud zakuklenci s bazukami a ten nejapný rozsudek zabavit. Gross mohl by pak říci, že šlo zas jen o asistenci, o jednotlivce a že psycholog u toho zas nebyl.

Proč Grebeníček zase nepřijde
16.6.2000    Mladá fronta DNES    str. 09    Názory
    Karel Steigerwald        
poznámka 

Často slyšíme z úst předních komunistů, že už jsou jiní. Vše napravili. S minulostí, které stručně říkáme "zločiny komunismu", se vyrovnali. Ne každému je však jasné, co tím myslí a jak jsou vlastně jiní. Mají tedy dobrou příležitost účastnit se 27. června v kapitulním chrámu sv. Petra a Pavla na Vyšehradě vzpomínkové slavnosti - uplyne právě padesát let ode dne, kdy komunisté zavraždili poslankyni Horákovou. Zavražděným komunistům se komunisté už dávno poklonili. Ostatním zavražděným ještě ne. Mohl by se na Vyšehrad vypravit sám Grebeníček. Nebo Ransdorf, Klanica, či jak už se všichni ti předáci jmenují. Mají více než týden na to, aby si účast na pietním aktu pěkně rozmysleli. Jít, či nejít? Mohli by účastí na pobožnosti dát najevo, jak jsou dnes už jiní a čeho jim je na jejich minulosti líto. Mohli by se pak s ostatními účastníky poklonit u památníku obětí komunismu. Každý však uzná, že by to vypadalo divně. Komunisté, kostel, Milada Horáková, památník obětí. Jaksi to všechno nejde dohromady a málokdo by Grebeníčkovi takové pokání uznal. Nikdo by nevěřil, že to Grebeníček a spol. myslí upřímně. Pokání by čpělo cynismem či snad i posměchem. To ovšem Grebeníček dobře ví a na žádný pietní akt do kostela nepřijde. Otázka, jak vlastně jsou dnešní komunisté jiní, bude trvat dál.

Fízlata jdou do funkcí
13.6.2000    Mladá fronta DNES    str. 10    Názory
    Karel Steigerwald        
Čas letí. Děti stárnou. Lustrační zákon i estébáci se spokojeně kulí do nového tisíciletí. Děti dospívají a začínají se zajímat o funkce a tu i ony zjišťují, že je třeba podat si žádost o lustrační osvědčení. To znepokojilo některé poslance. Neměla by být tehdejší děcka z platnosti lustračního zákona vyjmuta? Ale návrh asi neprojde. Že byl někdo za dob nesvobody děckem, ještě neznamená, že nemohl být spolupracovníkem StB. Podle Marka Bendy pro StB pracovali mnozí agenti mladší osmnácti let, kteří by dnes mohli uniknout. Bendův postup je správný. Vrací nás do dob, kdy děcka hrála v lidské společnosti větší roli než dnes. Děti byly nejen udavači, nýbrž i panovníky. Jiné byly z politických důvodů popraveny. Stávaly se nepřáteli režimu, či naopak jeho budovateli. Mládež vedla Brno! Pavlík Morozov udal rudým tatínka a byl ubit bílým reakčním dědečkem. Stal se hrdinou našich čítanek i snů. Učitelé nás vybízeli, abychom byli jako on a také udali své rodiče. Prožili jsme dětství, v němž vše bylo bráno vážně. Každý náš výrok byl posuzován a zaznamenáván. Někteří jsme měli nenávist k lidu, a proto jsme nesměli do škol, jiní z nás byli uškrceni, aby se nestali princi či tajemníky. Být tenkrát dítětem mělo váhu a význam. Teprve později se začalo mávat rukou: děti jsou děti. Lustrační zákon navrací dětskému věku jeho ztracenou vážnost. Dětští agenti neproniknou do funkcí - to už je, panečku, něco. Udával jsi, byl jsi informátorem StB, poskvrnil jsi svůj dětský věk? Tož se nestaneš sekčním šéfem ministerstva pro vnitřní rozvoj. Neplač, měl sis to tenkrát rozmyslet, když jsi co malé práče dětskou ručkou podepsal spolupráci s StB. Dlouho byly pochyby, proč vlastně byl lustrační zákon napsán - žádným estébákům ani agentům neublížil. Konečně je jasno - kvůli dětem. Chtěla se ta fízlata zadem a bez dozoru vlámat do dospělosti!

Můj výkon, můj žold
12.6.2000    Mladá fronta DNES    str. 08    Názory
    Karel Steigerwald        
Proti profesionální armádě může mít námitky každý, kdo si myslí, že všichni občané mají bránit svou zem. Profesionální armáda se líbí jen flákačům a uhejbákům. Co by to bylo za stát, kdyby jej všichni občané nechtěli a neuměli bránit? Kdyby jeho mládež nepochodovala pevným krokem v sevřených řadách? Kde by se pak z blátivých chlapců stávali oceloví muži? Pro profesionální armádu je každý, kdo sestoupí z výšin militaristické mystiky k všedním dnům. Zabíjení lidí je technologie dnes už nesmírně složitá a drahá. Lidé už se nezabíjejí ručně, nýbrž pomocí nesmírně komplikovaných a drahých strojů. O to víc stoupla produktivita - k zabíjení lidí již není zapotřebí tolik lidí. Armády se zmenšují, o to víc stoupá kvalifikace vojáků. Jen ze setrvačnosti jsou každoročně mladí muži navlékáni do uniforem - nikdo je už nepotřebuje. Všichni mají podobnou zkušenost - vojenská služba není dřina, ale čekání, nicnedělání a nuda. Co mají také velitelé s těmi desetitisíci vojíny dělat, když k zabití bezmála všech lidí je už zapotřebí jen pár lidí - odborníků? Proč každoročně krmit masy mladých znechucených mužů, když armáda potřebuje pravý opak: hrstku špičkových odborníků, hrdých na své řemeslo? A naopak - proč pouštět "do civilu" odborníka, jehož výcvik stál miliony? Vojáctvím se nechávají lidé rádi fascinovat. Myslí si, že být vojákem je jakési vyšší poslání, našemu mudrování vzdálená. Bude ještě nějaký čas trvat, než pochopíme, že časy masových lidových armád amatérů jsou pryč. Že čas patří špičkovým specialistům. Pro někoho to může být i hořké poznání. Od Rašínova "Za službu vlasti se neplatí" dospějeme k profesionálnímu vojenskému sboru, který řekne: "Můj výkon, můj žold". 

Tyto komentáře vyjadřují stanovisko listu

Bez komentářů
10.6.2000    Mladá fronta DNES    str. 09    Názory
    Karel Steigerwald        
poznámka 

Stává se z toho už móda. Soudce vynese osvobozující rozsudek, ale komentuje jej v tom smyslu, že důkazy sice nejsou, ale že on, soudce, stejně dobře ví, že osvobozený obviněný je pěkný darebák. Dělá to dojem, jako by soudce byl naštvaný na zákon, který ho nutí toho darebáka pustit. Takový komentář podal soudce Hodoušek k případu Novákovu. Nedávno zazněl podobný u sporu Zeman - Macek. Už to vypadá, že soudci budou víc glosovat než soudit. Od soudců čekejme řeč co nejjasnější, strohou, jen fakta, doklady, důkazy a paragrafy. Morální posudky a volné úvahy o tom, co se stát mohlo či mělo, kdyby..., umíme si udělat sami. Sami pochopíme, jak je hořké, když není důkazů, ačkoliv... Když to za nás dělá soudce, vypadá spíše jako nějaký pastor.

Ještě větší cirkus
7.6.2000    Mladá fronta DNES    str. 09    Názory
    Karel Steigerwald        
poznámka 

Haškův slavný hostinský navařil spousty řízků a kotel okurkového salátu. Tak jej zblbl učitel. Do večera však nepřijel do vsi na sjezd rodáků ani jeden rodák, třebaže učitel, který sjezd pořádal, celý den vykřikoval: už je vidím, už jedou odpoledním vlakem! Navečer přijeli dva: muž zatčený pro potulku a strážník, který jej eskortoval. Podobně jako zblblý hostinský s rodáky by mohl dopadnout ministr vnitra s Mezinárodním měnovým fondem. Podle zpráv k dnešnímu dni se v září v Praze nebude smět: přijíždět do ní z venkova, vyučovat děti, nebudou veletrhy a koncerty. Nebude zpívat Lucie Bílá. Studenti budou mít měnové prázdniny. Parlament se přestěhuje do Brna, vláda do Ostravy, prezident na Hrádeček. Bude zákaz prodeje hřebíků, zápalek a dlažebních kostek. Praha se změní v jakési dílem vyprázdněné a dílem obležené město s ubikacemi pro statisíce extremistů na Strahově. A pak, jako u Haška, nepřijedou. Všechno připraveno, pendreky naleštěné, a ani jeden extremista. Ministr Gross vyhlíží, už je vidí, už je větří od Ruzyně - a ono nic. Je to vzácný talent, který máme: nakonec bude větší cirkus to, co se chystá pod názvem "bezpečnostní opatření", než to, čemu se říká "pouliční válka s extremisty".

Policejně zabaveno?
7.6.2000    Mladá fronta DNES    str. 08    Názory
    Karel Steigerwald        
Policie si ukrojila velký kus moci - zabavuje v knihkupectvích Hitlerovu knihu. Říká ovšem, že knihu nezabavuje, nýbrž jen zajišťuje věc důležitou pro trestní řízení, jak to upravuje trestní řád. Je to mazané překroucení. U soudu se bude zjišťovat, zda vydání knihy je propagací a podporou hnutí směřujícího k potlačení práv a svobod. K tomuto zjištění soud nepotřebuje stovky výtisků, stačí mu jeden, protože jsou všechny stejné. Ale policie po knize slídí všude a to samo už směřuje k potlačení práv a svobod. Máme strpět, aby nám policie bránila v přístupu k informacím, dokumentům, dílům? Už zas žijeme v zemi, kde si policie řekne, zabavím, a zabaví? Policie mohla být šikovnější a požádat soud o předběžné opatření, zabav, soude, dočasně, než rozhodneš. To už by vypadalo o chlup lépe. Policie však, jako by se nám vysmívala, že vše už zas může, při tom zabavování říká: já nezabavuji. Je to jako dřív: dočasně pozastaveno. Nemůžeme si vycepovat lepší právní kulturu? Dnes je to Hitler, kdo by se zastával té příšery? Ale příště může to být třebas kniha od... nedávejme však policii žádné návody. Nebo nám vycpe dějiny bílými místy, kde bude napsáno: policejně zabaveno. A malý test: zabaví policie i díla Stalinova? Budou naši vnukové ještě vědět, že žili a tvořili tito dva velcí netvoři? 

Tyto komentáře vyjadřují stanovisko listu

Co je vítězný bod obratu?
6.6.2000    Mladá fronta DNES    str. 08    Názory
    Karel Steigerwald        
Václav Klaus by chtěl referendum o vstupu do EU již příští rok. Mnozí politici v tom větří úskok, jehož smyslem je vstoupit do EU s obtížemi, či vůbec ne. Hodlají se na občany obrátit později, až velké většině obyvatel vysvětlí, proč je EU dobré, a až bude všechno vyjednáno, aby se občané mohli seriózně rozhodnout. O referendu se opět rozhoří krátká a vášnivá hádka. Referendum je přitom to poslední, co o našem vstupu bude rozhodovat. V případě, že se EU bude otevírat postkomunistickému světu, vstoupíme do unie i my. Ani Grebeníček by asi nevěřil, že Česká republika, obklopena členskými státy EU, Německem, Rakouskem, Slovenskem a Polskem, půjde svou izolacionistickou cestou. Podobně bezvýznamné bude referendum i v případě, že se západní Evropa z nějakých příčin uzavře rozšiřování a o žádné nové členy nebude mít zájem. Bylo by komické souhlasit se vstupem někam, kde nás nechtějí. O vstupu do unie rozhodne kombinace mnoha důvodů politických a hospodářských. Jak se bude EU dále vyvíjet, jak my budeme schopni přizpůsobovat se evropským poměrům a jak bude vzájemné sbližování (či odcizování) probíhat. Referendum v tom hraje roli spíše jen jakéhosi symbolického aktu, i když hypoteticky lidové "NE" nelze vyloučit. Bylo by však nerozumné zaměňovat referendum za jakýsi vítězný bod obratu a k němu napínat síly. Politici si rádi představují, že je třeba občanům něco "vysvětlit" a "získat je" pro dobrou věc. Představují si, že nám vysvětlí "výhody" a "dary" z EU a my je pak v referendu posvětíme. To být může a nemusí. Ale od politiků je třeba očekávat důležitější návrhy než hádky o referendum. Například - jak opět dostat do pohybu reformní síly. Vstup do EU by neměl být traumatizujícím cílem všeho, nýbrž spontánním vedlejším produktem modernizace. Cílem je změnit zemi, nikoliv někam ji přihlásit. 

Tyto komentáře vyjadřují stanovisko listu

Tento hnus nesmíte číst
3.6.2000    Mladá fronta DNES    str. 10    Názory
    Karel Steigerwald        
Vydavatel Hitlerovy knihy Mein Kampf byl policií obviněn z propagace a podpory nacismu. Vidět v Čechách Hitlerovu odpornou knihu na regálech je pobuřující, divné, nepatřičné a první, co samo od sebe každého napadne, je úžas: kdo to dovolil? Nebo lépe: proč to nezakážou? Pro názor, že je tu trestný čin, nalezne policie u veřejnosti podporu. Podstatné ovšem je, jak bude případ posuzovat soud. Bude to podstatné nejen pro obviněného nakladatele, nýbrž pro nás všechny. Jak velké svobodě se v budoucnu budeme těšit? Položí si soud otázku, zda a čím a jak konkrétně, to jest kterým jednáním propagoval jeden určitý nakladatel nacismus, nebo si odpoví šmahem jako policie: vydal, spáchal, zavřít? Položí si soud otázku, zda je pro svobodnou společnost cennější chránit se před špatnými myšlenkami, či zda je naopak cennější chránit svobodu vědět o lidské společnosti vše? Právě u tak škodlivé knihy je vhodné vyzkoušet, co naše svoboda unese. Chceme, aby nám státní moc bránila v přístupu k informacím - protože jsou škodlivé či hnusné? Budeme ještě svobodní, když se o některých výkonech lidstva nebudeme smět dozvědět? Připomeňme si zlaté pravidlo: pokud má stát právo něčí myšlenky zakazovat, obrátí to právo hbitě proti těm, kteří jej obtěžují: nezakáže nacismus, nýbrž vás. Kroky do pekel se nikdy nedějí pod heslem Budete nesvobodní, nýbrž pod heslem Chráníme vás před svinstvem. Skinské hnutí obviňuje policie často s nechutí, i když všichni víme, že ti kluci milují rasismus a nacisty a jednají v té věci. Vydavatele obviní snadněji, byť nejedná, nýbrž tiskne knihy. V domě komunismu prodávali Lež o Stalinovi. Nebylo to nějaké jeho dílo, nýbrž přímo obhajoba toho vraha. Do domu komunistů policie nepřišla s obviněním. Vydávání Stalina či Hitlera není žádný trestný čin. Trestným činem je prosazovat poměry, které Stalin s Hitlerem chtěli mít. Horším zločinem však je říkat občanům: tento hnus nesmíte číst! 

Tento komentář vyjadřuje stanovisko listu

Podivný pták u soudu
2.6.2000    Mladá fronta DNES    str. 08    Názory
    Karel Steigerwald        
poznámka 

Patrně se dočkáme zajímavého srovnání. Generál Lorenc, kdysi šéf StB, který byl v České republice již odsouzen, bude souzen ještě i v Republice slovenské. U nás dostal čtyři roky, ale vyvázl, protože se rozdělil stát československý a generál se stal cizincem. Slováci s jeho souzením dlouho okolkovali. Oba státy se rády poměřují. Lorenc je k tomu dobrá příležitost. Bude na Slovensku souzen za totéž, či tam ocení jeho estébácké působení jinak? Dostane vyšší trest, nebo nižší? Přitíží mu, že pálil spisy? Nebo jako u nás - nepřitíží? Za blýskání na časy jeho proces považovat nemůžeme. I když je Švejk postava česká, lze očekávat, že i na Slovensku se generál ze všeho nějak vyšvejkuje. Generál StB je jistě velké zvíře, ale před ním v pořadníku jsou desítky, možná stovky ještě vyšších - různých členů politbyr, tajemníků, vedoucích sekretariátů, či jak se to podivné ptactvo jmenovalo. Ty nikdo z ničeho neobviňuje, třebaže tento generál byl jim, jak by jistě i on řekl, jen ku pomoci.

Chvála experimentu
31.5.2000    Mladá fronta DNES    str. 10    Názory
    Karel Steigerwald        
Bez experimentu není pokroku. Pražský magistrát proto jeden chystá. Během víkendu uzavře pro automobilovou dopravu některé ulice. Očekává, že se střed města zklidní a bude přátelský k chodcům. Nábřeží dostanou sváteční podobu. Podobná opatření jsou běžná i v jiných metropolích. Z takových plánů může být jen radost. Méně radosti přináší podivné vysvětlení magistrátu: "Uzavřením ulic by se mělo zjistit, jaké problémy to způsobí a kam se doprava přelije. Auta si musí najít jinou cestu". Je v tom jakási tradice. Již za časů Antonína Novotného, který rád zaváděl neexistující reformy, se říkalo, že dvacet pražských taxikářů bude experimentálně jezdit v protisměru. Ale můžeme jít i hlouběji do dějin. Císař Rudolf nesmírně rád třel v tyglíku všelijaké látky a pozoroval, co to udělá. Myslel, že toto už je věda. Pražská doprava je celá desetiletí v katastrofálním stavu. Město je protkáno kousky různých magistrál, tangent či radiál, troskami nedokončených záměrů minulých časů. Pud škodit přinutil komunisty postavit (a nedokončit) dálnici až k Václavskému náměstí, týž pud změnil tři jediné městské bulváry v pěší zóny, zatímco Staré středověké pěší město prošpikoval automobily. Pro průjezd městem připravil jednu magistrálu, jeden otvor ve starodávném domě u Karlova mostu a jeden otvor na Malé Straně. Pro objezd města nepřipravil nic. Ten se postaví až v době, kdy se lidé budou jen vznášet. Dnes - auta šup do díry. Zítra: díru zavřít. Uvidíme, co se stane. Nemocný, který by se zkusmo hrabal v lécích, sem tam by nějaký spolkl a zvědavě pozoroval, co to s nemocí udělá, byl by považován za nemocného i duševně. Pražský magistrát bude o víkendu pozorovat, kam se asi auta v nečekaně zaslepených ulicích natlačí. Vědecké řízení dopravy: ucpe se to tam, či zde? A příště zas jiný experiment: všechno to poženeme Nerudovkou. Tak koná se pokrok formou pokusů. 

Tyto komentáře vyjadřují stanovisko listu

Vyprávějte to mládeži
30.5.2000    Mladá fronta DNES    str. 08    Názory
    Karel Steigerwald        
Právě před padesáti lety začal proces s Miladou Horákovou a spol. Krom všech vin přidali si čeští komunisté i tu poslední - začali vraždit ženy. Šest až osm osob bude v těchto dnech obviněno z toho, že nezákonně posílaly do psychiatrických ústavů lidi komunistům nepohodlné. Není zločinu, kterého by komunisté nevyužili. Předseda Grebeníček se raduje, že i podle nového volebního zákona docílí komunisté tak pěkného výsledku, že s nimi ti ostatní budou muset začít spolupracovat. Na vládnutí se těší a vědí, jak to podruhé budou dělat. Český komunista je agilní a neúmorný. Oběti jeho zločinů stále ještě žijí mezi námi. Jsou to staří lidé. Pohled na ně není nikomu příjemný. Stále něco připomínají. Mluví o tak nesmyslných věcech, jako je vězení, mučení, poprava. Mumlají cosi o paměti, o právu a odčinění. Ale naštěstí mají tichý hlas a leccos jakoby komicky popletou. Nikdo si jich nemusí moc všímat, ale hovořit k nim je v módě. Nic to nestojí, pěkně to zní. Politici je rádi navštěvují. Mluví k nim, jako mluvívají hrubí lidé ke starcům - nahlas, pomalu - a slabikují. Ano, říkají, s komunismem jsme se bohužel nevypořádali. Je to, dědo, těžké. Vypravujte mládeži, jak vás mučili. Oběti komunismu jsou plaché a skromné. Jen někdy se rozčilí a cosi pak zmateně vykřikují. Co tak vyvádí, dědouš, diví se lidé. Vždyť je to všechno už dávno. Komunističtí zločinci také žijí mezi námi. Potrestáni nebyli. Jsou také staří. Pokud byli malou rybou, jen pootevřou dveře, vykouknou, mlčí, vztekají se. Ale jako větší ryby jsou rázní a sebevědomí. Vyrovnání s komunismem? Proč ne, ale pod naším vedením! Jejich nejčastější téma se jmenuje lidská práva. Sebe mezi lidstvo počítají. Na kuňkaly zařvou: Copak jste nebyli rehabilitováni, vy darebáci? Nebo chcete zas do ústavu? Před padesáti lety začal proces s Horákovou. Za padesát let dojde k vyrovnání s komunismem. To dohromady je let sto. Dřív nemůže být, dědo, nic. 

Tyto komentáře vyjadřují stanovisko listu

Nová elita leze na pec
29.5.2000    Mladá fronta DNES    str. 08    Názory
    Karel Steigerwald        
Spát za kamny v carském záňadří, vychytávat v kožiše blechy, nahoru lízat kliky a dolů kopat botou, takový byl život ruského úředníka. Žil mizerně, ale z cecku státu. Nic se mu nemohlo stát. Vládě se asi stýská, že nám tato literární rekvizita ruských satir chybí, a snaží se věcným záměrem zákona o státní službě novodobou úřednickou kastu vyšlechtit. Slibuje lepší dovolenou, volno na uklidnění, volno na vzdělání, místo nemocenské plný plat, plat všem pěkný a na doživotí. Má za to na zaměstnance tytéž požadavky jako každý soukromý zaměstnavatel: poctivou práci a znalosti odpovídající pracovnímu místu. Vláda má dva argumenty. Odbornost a politickou nezávislost. Chce, aby u státu pracovali špičkoví odborníci, a nechce, aby úředníci byli ve vleku svých politických ministrů. Na odbornost hledí přesně státním zrakem: výsady, přídavky a výhodičky - to vše s definitivou. To zaručí zahnívání, teplo za pecí, poníženost hore a povýšenecké rozpřahování dolů k lidu. Místo aby se stát učil chovat podobně jako ten, kdo zaměstnance platí se svého, to jest že užitečným dobře zaplatí, neužitečných se zbaví, hledí vládní návrh zavděčit se všemu tomu milionu úředníků, kterým dá definitivu a na penzi nový kožich. A před "politickými tlaky" nadřízených chrání vládní návrh úřednictvo originálně: systémem výsad a definitiv vytvoří milionovou armádu elitních červotočů, zahnízděných v definitivě a vděčných státu živiteli. Na této peci schopný a ctižádostivý člověk dlouho nepoleží. Všichni víme, komu se celý tento systém hodí. Lenochům a vohnoutům. Kvalitní úředník vládním záměrem z vaničky vylit. Nádoba zůstává plná mydlin. 

Tyto komentáře vyjadřují stanovisko listu

Vždyť je to hasičova věc
25.5.2000    Mladá fronta DNES    str. 08    Názory
    Karel Steigerwald        
Podle novely zákona o požární ochraně nemohou profesionální hasiči být členy politických stran. Jsou totiž v poměru nikoliv pracovním, nýbrž služebním. Hasič-straník, to může svádět k humorným představám. Nechá sekretariát nepřátel shořet na prach? Hasič-socialista horlivě hasí u Zemanů, ale hasič-pravičák mu stojí na hadici? Vymyslet vážnou situaci, která by zákaz politické činnosti hasičů věrohodně ospravedlnila, by bylo obtížné. Sdružovat se v politických stranách je jedna z hlavních svobod. Omezit ji zákonem - to už chce silné zdůvodnění. Odkaz na "služební poměr" nezdůvodňuje nic. Policisté a vojáci také nesmějí být členy politických stran, aniž by se vědělo proč vlastně. Jsou to sice občané ozbrojení, ale chovat se musí podle velmi podrobných demokratických zákonů - svou politickou stranu či svůj politický názor "prosadí" ve službě jedině tak, že ty zákony poruší. Kdysi se jim bralo i volební právo - s argumentem, že by volili na povel. (Voják musí poslouchat.) Není to pravda. Volby jsou tajné a velitelé mohou vojákům volbu vnutit opět jen tak, že poruší zákony. Ale dnes už vojáci k volbám chodí a nikoho to nerozrušuje. Stejně tak být v politické straně neznamená víc, než že policista či voják a hasič jsou svobodní občané, pro něž krom politického přesvědčení platí zákony, podle kterých svou službu konají. Hasič či policista, který z politické zavilosti hodlá zneužít službu, jistě své záměry bude tajit. Stane se na oko nestraníkem, aby o to nenápadněji mohl své rejdy ve službě páchat. Což nežádal Gottwald zrádce generála Svobodu, aby pro veřejnost nebyl členem KSČ, jímž byl? Politickým rejdům v mocenské organizaci nezabrání zákaz členství ve stranách, nýbrž dodržování ostatních zákonů. Zákaz je zbytečný, nemá žádné reálné důsledky, nic nezlepší, nic neupravuje, krom jednoho - zmenšuje práva některých občanů. Je to možná dokonce i obráceně. Má vlastně stát vůbec právo vědět, v jaké politické straně jeho hasič je? Není to hasičova věc? 

Tyto komentáře vyjadřují stanovisko listu

Lepší argumenty!
24.5.2000    Mladá fronta DNES    str. 08    Názory
    Karel Steigerwald        
poznámka 

Obvodní úřad zakázal antiglobálním aktivistům demonstrace na Staroměstském a Václavském náměstí od 23. září do 2. října. Důvodem je, že týž prostor si už dříve zamluvila ODS. Chtějí tím říci, že ODS bude v tom čase nepřetržitě pořádat své akce? To asi ne. Chtějí říci, že si Prahu zbourat nedají. S vymýšlením záminek, jak demonstrace zakázat, si však hlavu nelámou. To dětinské, už si to zamluvili jiní, jim žádný soud neuzná a oni to jistě vědí. Pokud by to soud udělal, dal by do rukou úřadů mocnou zbraň proti svobodě shromažďovací. Kdo se jim nelíbí, tomu by řekli: už je zamluveno. A bylo by po svobodě podle zákona. Za komunistů se také všechno smělo, pokud to ovšem nebylo v rozporu se zájmy lidu. Což vždy bylo. Nesmělo se tedy nic. Že nechtějí boje v ulicích Prahy, je pochopitelné i chvályhodné. Musí se však víc namáhat a mít lepší argumenty a postupy. Takové, které obstojí před zákonem, před svobodou i před lidskými právy. Tak to vždy nenápadně začínalo: aby se odstranilo nějaké buřičství, nějaký élent, ohnulo se právo a svoboda se přikrčila, oko přivřelo - v zájmu pořádku. A dopadlo to vždy stejně: nepořádek zůstal, svoboda ne.

Odejděme s poznámkou: Tihle lidé se nevraždili
23.5.2000    Mladá fronta DNES    str. 09    Názory
    Karel Steigerwald        
Sudetoněmečtí krajané požadují odškodnění sudetoněmeckých obětí českého násilí. Na osobu představují si asi tak čtyři tisíce marek. To se však může táhnout. Mallothův případ, kterému už je padesát let, také pokročil. Dortmundské státní zastupitelství zaslalo do Ústí nad Labem doklady, které je vedly k tomu, že Mallothovo stíhání už třikrát odložilo. Ústecké státní zastupitelství doklady prostuduje, a pokud bude mít jiný názor, žalobu na Mallotha podá samo. Příslušník SS Malloth je padesát let obviňován, že vraždil v Malé pevnosti v Terezíně. Brzy už umře, protože je velmi stár, ale soud dosud žádný neměl. Kdo prý dnes ví, jak to bylo! Věci se však mohou i rychle hýbat. Lze si představit, že sudetští Němci dostanou to odškodné a ústecký zastupitel žádnou žalobu na Malotha nepodá. Důvod? Chabé důkazy. A důvod k odškodnění: není pochyb, že se Češi dopouštěli na Němcích násilí. Kdyby byl Malloth ze Sudet, mohl by také dostat odškodné. Došlo by k jakémusi grotesknímu triumfu spravedlnosti. Není žádný důvod, aby se tohle nestalo. Lidé, kteří rádi napravují minulost, často nevědí, kde přestat. Cípek spravedlnosti by v takovém triumfu zahlédl málokdo. To spíše ksicht, jímž se nám dějiny rády vysmívají. Není pochyb, že odsun (vyhnání) Němců z Čech byl protiprávní (proti kterému právu?) a nelidský. Nelidský nejen svými krutými výstřelky, nýbrž nelidský svou podstatou. (Vyžeň tři a půl milionu lidí z domova a věř, že jsi lidský!) Ale: každý přece ví, že nelidské a protiprávní bylo i počínání těch sudeťáků - po celých šest let předtím. Farizej práva řekne: pozor, kolektivní vina. Zločiny spáchali jen jednotliví lidé. Proti těm ať směřuje váš tehdejší hněv! A ti už jsou dnes neznámí a nezjistitelní. Český farizej se zaraduje a odpoví: i zločiny české strany spáchali jednotliví lidé. Také už neznámí. Nazdar! Také není pochyb o tom, že Mallotha neodsoudí žádný soud na světě, pokud nebude mít v ruce důkaz - o něčem, co každý padesát let ví! Ale chceme soudům říkat: suďte, protože my to víme? Být esesákem, to už byl za války důvod k zabití. A soudy se s tím mažou půl století! Kolektivní vina? Nic není kolektivnějšího než válka. Protože válka už dlouho nebyla, málokdo tomu dnes věří. Chtějí snad napravovači dějin, aby se lidé za války navzájem posuzovali vinen, nevinen? (Podle jakého práva?) Válka znamená, že lidé se chtějí zavraždit, ne soudit. Není nic pochopitelnějšího než celonárodní touha tehdejších Čechů Němce vyhnat. Válka je proto, aby se pak účtovalo. Poražený agresor se nemůže divit, že byl i s manželkou a dětmi zabit. To mohl vědět už na začátku. Po válce je však všechno jinak - dnes už se lidé diví i něčemu tenkrát tak samozřejmému, jako bylo bombardování Drážďan, a říkají: kde je humanita! Vysvětlení je jednoduché. Dnešní lidé mají jiné oči a vidí jiné věci. Ale nemusí se proto příliš naparovat - uplyne čas a sami budeme někomu směšní a nespravedliví. V očích budoucnosti dopustíme se ohavností, o nichž nemáme tušení. Bylo by krásné všechny lidi odškodnit. Jak pěje Schiller: "Miliony v náruč jednu! Toto políbení všem! Sbratřením svým dospějeme k otci, jenž dlí v nadehvězdnu." Lyrické duše to může skutečně rozněžnit. Ty ostatní se musí zeptat, kdo s kým se sbratří, kdo koho a za co odškodní. Někteří z nás to vědí. Poletovat dějinami jako výstavkou krvavých dějů a udělovat rozsudky či odstupné může poletující anděly oblažit jakousi moudrou dobrotou - vždyť konají spravedlnost. Ti však, kdo nejsou andělé, mohou se obávat jediného: řetěz krutostí a odplat zas nebude přerušen. Každé odškodnění zakládá důvod k budoucímu odškodnění toho odškodnění. Chcete-li se všichni opravdu spravedlivě odškodnit, učiňte zázrak a vyndejte z hrobů své mrtvé a přiveďte je ke kase. A protože to učinit nikdo nemůže, nechme minulost těm, kteří ji dělali, a starejme se o přítomnost. I ta brzy odejde do dějin. Když to nezkazíme, mohla by odejít se vzácnou poznámkou: Tihle se nevraždili.

Vznášejte se v prostoru
22.5.2000    Mladá fronta DNES    str. 08    Názory
    Karel Steigerwald        
Na jedné straně je pěkné mít liberální a velmi tolerantní zákony o přistěhovalcích a uprchlících. Na druhé straně je méně pěkné, když problémy z té libovůle a šíře zákonů plynoucí nás vedou k oklice - zákonům usekat ručky i nožky, zmrzačit a sešněrovat je vedlejšími opatřeními a různými kouzly. Řeč je samozřejmě o Britech a Romech. Řeč je to ovšem velmi nepřímá: nikdo neřekne, že naši spoluobčané Romové jezdí do Británie vybírat pěkné dávky, které jim jako žadatelům o azyl náleží. Vypadal by, že zastírá rasově nepřátelské prostředí, v němž naši Romové žijí. A nikdo neřekne, že Britům se už nechce ty dávky platit, protože by to vypadalo, jako by Britové odpírali lidem trpícím rasovým útiskem právo na azyl. Najde se tedy řešení hodné farizejů. Zákony o azylu ponechme pěkně svobodomyslné, ale žadatele o něj sem nepouštějme. Už v Praze na letišti budou britští odháněči cestující do Británie prověřovat! Řešení je to nešťastné, a dokonce nemožné. Sám duch veškerého britského občanství by měl vědět, že ve svobodné zemi nemůže nikdo nikomu bránit zemi opustit. I kdyby to Brit byl. A takovou zemí Česká republika už je. Divný nápad - může v Londýně třebas korejský úředník Britům říkat: Ty jeď ven, ty seď doma - a respektovat přitom lidská práva Britů? I pro Brity platí největší občanská svoboda konce tisíciletí: vy máte svobodu z vaší země kamkoliv odjet a my zas máme svobodu vás do naší země nepustit. Dveře ven jsou odkryté, dveře dovnitř se zavírají. Největší lidská svoboda je vznášet se v prostoru mezi státy. I pro Brity platí nepřiznat to. I Britové už vědí, že svoboda je to, co stojí na papíře, nikoliv to, co stojí v celním prostoru na letišti. Svobodu na papíře uhájíme, ale z celního prostoru vytlačí vás britský úředník. 

Tyto komentáře vyjadřují stanovisko listu

Jaká tajemství si kupovali?
20.5.2000    Mladá fronta DNES    str. 08    Názory
    Karel Steigerwald        
Z Rady pro rozhlasové a televizní vysílání unikaly informace, upozorňuje ředitel TV Nova. Naznačuje, že existují doklady o korupci členů rady. Obvinění jsou to velmi vážná, ale kdo by už dneska neobvinil kohokoliv z čehokoliv. Je škoda, že se o úniku informací dozvěděl ředitel Novy právě ve chvíli, kdy vrcholí jeho spor s CME. Pro budoucnost TV Nova mají takové doklady o úniku informací či o korupci cenu třaskaviny. Pan Železný se nevyhne podezření, že třaskavina se mu pod rukou rodí právě včas. Je ale na něm, aby svá obvinění věrohodně obhájil. Jeho vítězství usekne hlavu CME. Pokud svá obvinění přesvědčivě nedoloží, padne on. Tak vášnivý je zápas o miliardy na Nově. Jinou otázkou ovšem je, jaké tajnosti a jaké důvěrné informace z rady unikaly. Je Rada pro rozhlasové a televizní vysílání místem, kde se před veřejností střeží nějaká tajemství? Jistě ne. Je to orgán, který přiděluje v licenčním řízení vysílací frekvence a dohlíží nad dodržováním licenčních podmínek a ostatních zákonů s věcí souvisících. U takové činnosti vždy je přítomno podezření z nadržování, z ovlivňování, či dokonce z korupce a jedinou ochranou před tímto podezřením je nikoliv "tajemství" či "uzavřené zasedání", nýbrž naopak co největší průhlednost chování a rozhodování rady, přístupnost ke všem informacím a ke všem rozhodnutím. Rada je svého druhu úřadem státní správy a jistě by pro ni mělo platit to, co pro ostatní úřady: informace o veškerém jejím chování jsou veřejné. Má-li Železný pravdu, musíme se ptát, co je na přidělení vysílací licence a na kontrole dodržování pravidel vysílání opravdu tajného. A proč kdosi uplácí za něco, co by se od rady měl dozvědět každý občan?

Evropa: bestie plivající paragrafy?
19.5.2000    Mladá fronta DNES    str. 09    Názory
    Karel Steigerwald        
Je Evropa skutečně odsouzena k jednotě? A jakou povahu ta jednota bude mít? Jsou jednotlivé jazyky a národní odlišnosti něčím zpátečnickým, co nová doba odstraní? Či je pokus o "sjednocenou" Evropu nebezpečným experimentováním s něčím tak cenným, jako je jazyk a národní identita? Jedni vyzývají k odvržení starého haraburdí "národností" a očekávají brzký zánik všech těch evropských hatmatilek. Něco tak samozřejmého, jako je jazyk, považují za překážku a "národní" totožnost nahrazují plánovanou totožností "evropskou". Pak vznikne velký evropský stát. Zbývá jediná otázka: jak to udělají a jakého násilí budou muset použít, když většina Evropanů nejeví o ztrátu rodného jazyka zájem a výkřiku "Jsem Evropan" dočkáme se leda od básníků a provokatérů, když chtějí dožrat všelijaké vlastence. Ti se naopak s Evropou, ničící jejich "národní originalitu", jen tak nesmíří. Evropa však není "americký protektorát", jak oni si myslí, nýbrž zajatec vlastních mučivých komplexů, a Amerika není jiný kontinent, obývaný nelítostnými nadčlověky, nýbrž výtvor týchž Evropanů. Rozdíl je jen v tom, že zdejší Evropané se budou do krvava přít o "hodnotách" svých "národních" identit a budou si myslet, že jejich "státy" ty dobré hodnoty ztělesňují, zatímco Evropané američtí se spíše ptají, není-li jejich stát příliš drahý vzhledem k tomu, jak málo toho umí, a zda nechce lidi za jejich peníze místo služby jen komandovat, či dokonce jim sahat na svobody. Otázky "národní identity" či "mateřského jazyka" nechápou jako nějaký "spor" o stát, nýbrž je nechávají na starosti lidem, kteří tu identitu vnímají a těmi jazyky mluví. Na nich je, zda přestanou, nebo budou pokračovat. Když si někdo myslí, že je Indián nebo Vietnamec, proč by jím nebyl? Svobodnému státu po tom není nic. V Evropě je to jinak. Slovo svoboda v debatě o evropském sjednocení nepadá. Dá mi unie víc svobody, nebo méně? To je přece základní otázka. Ale nikoho příliš nezajímá. Zdejší Evropan se raději ptá, zda mu dá velká Evropa více kvót, dotací a příplatků. Politici to cítí a přesně tak velkou Evropu tvoří - jako sjednocení všech malých národních nesvobod. Zatímco evropská byrokracie tiše spřádá svou říši "demokracie příplatků", občanstvo si může vášnivě hrát. My jsme my a uhájíme si to. Jazyk, národ, či naopak protijazyk, protinárod. Evropská integrace bude mít smysl a budoucnost jen tehdy, poskytne-li Evropanům víc svobody, než to umějí národní státy. Nedokáže-li to, stane se neživotným protektorátem jedněch nad druhými. Ale Evropa není odsouzena k jednotě, nýbrž ke svobodě. A svoboda je různost, mnohost a nejednota. Pohled na evropské národy jako na "protektoráty" jakési nejasné "sjednocené" všeevropské bestie, plivající kvóty a paragrafy, byl by žalostný. Smyslem integrace by nemělo být "komandování" protektorátů, nýbrž zvětšování svobody občanů.

Co jsou to ty Panenské ostrovy?
16.5.2000    Mladá fronta DNES    str. 09    Názory
    Karel Steigerwald        
V komentáři, který se zmiňoval o Panenských ostrovech a podivnostech kolem šeku ODA na padesát dva miliony, jsem použil výraz "Kalvodův milionový šek stále ještě zahalen tajemstvím". Pan Kalvoda se proti této větě ohradil, protože on nikdy žádný šek neměl, nepodepsal, nepřijal ani neinkasoval, a nazval proto tu větu speciální podlostí. Až na tu podlost to souhlasí. Obratem "Kalvodův milionový šek" nemyslel jsem žádný Kalvodův soukromý šek, nýbrž podivnosti kolem už letitého šeku ODA a sponzorů z Panenských ostrovů. O těchto dvou tajemstvím zahalených, přesto všeobecně známých záležitostech se komentář zmiňoval. Myslet si, že byl o nějakém šeku pana Kalvody, může snad jen pan Kalvoda. Odhaduji ovšem, že ani on si to nemyslí. Sám dobře ví, že "Kalvodův milionový šek" znamenal právě ten prožluklý dluh ODA z dob, kdy on byl jejím předsedou. Vždyť jej ten dluh a ta ostuda okolo něj musí dodnes hryzat. Proto také napsal: podlost komentátora! To se stane snadno, že k člověku připojí nadávku. Obtížnější je povědět, jak to s tím dluhem vlastně bylo a co jsou to ty Panenské ostrovy. Rozuměj: kdo jsou ti divní sponzoři ODA z ostrovů a co ten šek. Představme si ovšem, že bychom se dočkali rozsáhlé odpovědi o tom, že pan Kalvoda neví, co jsou Panenské ostrovy, že je nikdy nenavštívil a že ta naše podlost zas... Pořád dokola.

Tma v Leningradu a kost z Hitlera
16.5.2000    Mladá fronta DNES    str. 08    Názory
    Karel Steigerwald        
podhled 

Rusové už zas mají novou ostudu. Falšují kosti. U příležitosti výročí konce druhé světové války vystavují v Moskvě kost z Hitlera. Je to prý jediný ostatek, co z netvora zbyl. Němečtí vědci ale tvrdí, že ostatek není z netvora. Posuzují, jak šla kulka hlavou a že hlava byla z mladšího muže. Dodnes žije netvorův pobočník, který o kosti také ví vše. Netvora po smrti spálili jinde, než kde jej Rusové našli. Zub z Hitlera mohli najít, kost z hlavy ne, tvrdí pobočník. Němečtí vědci, kteří vždy všechno vědí, by také uměli pomocí DNA zjistit, čí ta kost byla a jak to tedy s Hitlerem dopadlo. Škoda, že to nevěděli už tenkrát, kdy ta kost ještě byla součástí lebky a chránila spousty nápadů v hlavě. Kost a zub. Hitler by mohl být rád, pěkná památka po něm zbyla. Rusové vylizují, co si nadrobili. Lhát, zahalovat vše tajemstvím, dávat nepravděpodobná sdělení, toť jejich letitý obor. Už ten nápad - vystavovat kus prostřelené kosti! A ještě k tomu z něčeho tak hnusného, jako byl Hitler. Ale nedivme se tomu - v zemi, kde vystavují v mramorové budově celého vycpaného člověka. Možná jim jednoho dne němečtí vědci i zde řeknou pravdu: vycpaný člověk není už dávno totožný se zbytky pana Lenina. Lidé chodí, klaní se ostatkům a přitom - kus po kuse, Lenin dávno vyměněn. Němci ovšem mají stále ještě dost důvodů do Lenina se Rusům neplést. Existuje jen jediná odpověď na otázku, proč se má taková kost z netvora vystavit. Protože je to kost z tvora nějak svatého - ať už z nebes, či pekla. Zde ostatek, vlas, zub, noha ze satana. Ty, pravoslavný, kleč a modli se. Rusové s kostmi, které v zahradě říšského kancléřství nalezli, nesmírně machinovali a kombinovali, přemisťovali je, skrývali, lhali o nich. Možná nechtěli, aby se někdo kostem v budoucnu klaněl, možná chtěli naznačovat, že Hitler žije, možná sami věřili čarodějné moci těch kostí. Výsledek je jako vždy paradoxní: sami tu kost z Hitlera vystavují! A ještě ani není pravá. K tomuto typu výstavnictví mají Rusové další podněty. V Leningradě vystavovali v jedné místnosti muzea - tmu. Tmu? Co to prokrista je? Toto: turisté vešli, zhaslo se, zazněla siréna. A průvodce řekl: To je tatáž tma, jaká byla v Leningradě za blokády. Zhasněte prosím. Toto zde, co září v tmách, to je ta kost, co ji měl vůdce v hlavě. A rozsviťte. Viděli jste kus skutečného Hitlera. Co jste zažili? Chvění? Mrazení? Pach z titána na vás dýchl? A co byste teprv cítili, kdyby ten kus skutečného Hitlera neb yl falešný!

Vpředu, či vzadu: životní postoj
10.5.2000    Mladá fronta DNES    str. 08    Názory
    Karel Steigerwald        
podhled 

S koncovkou -ová se patrně nedostaneme do Evropské unie. Koncovka mění identitu žen a působí problémy ve styku se zahraničím. Sexismus a potlačování práv člověka není žádné pěkné vysvědčení. Tak se pouštíme do oprav, abychom i tyhle zbytky nesvobody ze sebe vymyli. Násilnická koncovka -ová končí, lidé (rozuměj ženy) se budou přejmenovávat! Existuje teorie, podle níž vyspělejší jazyky sexismem netrpí. Žena je v nich rovna muži - oba jsou vzadu bez koncovky. Není to však ani hezká, ani pravdivá teorie. Člověk má vzadu něco mít, jinak nevypadá hezky. Má však něco mít i vpředu. Mají-li Češi (Slované) svou sexualitu umístěnu vzadu, na konci slova, lze i vzletněji říci na konci všeho dění, jazyky zdánlivě sexuálně svobodnější mají sexualitu, čtenář již tuší, umístěnu, třebas u Němců, před jménem, jaksi tedy v popředí, na výsluní zájmu, na počátku dění, hrdě v členu určitém či neurčitém, nikoliv vzadu v jakémsi šerém skrytu, v koncovce, kterou mnohdy lze ve výslovnosti jen tak zašumlovat. Možná, že -ová je menší sexismus nežli Der a Die! Jaký je rozdíl v poškození identity Němkyně, která musí říci: ich bin Die... a Čechyně, která jen zamumlá: já jsem ...ová? Žádný. Každé někde něco chybí. V nevýhodě je však Čechyně. Koncovku -ová přeslechnete, stvoření vypadá všelijak a vy nevíte, ta ženská, je to chlap, není to chlap? Ptáte se opatrně znova: manželka je doma? A ta osoba jen odsekne: ta manželka jsem já. S Němkyní je jiné pořízení. Zavrčí der, die, to nepřeslechnete. A Angličané? Jazyk bez pohlaví? Co oni mají z ostrovních důvodů odjakživa, zbytek světa čeká. Rozdíly mezi pohlavími se zmenšují a mizí všude, jedni se podobají druhým, vpředu nic, vzadu nic, což je způsobeno kuřecím masem, ale naštěstí je tu jazyk, ten vás vždy navede, když oči či hmat si nevědí rady a vy si připadáte mezi ženami jako v Anglii. U vyspělejších jazyků je nejprve pohlaví, pak člověk. U Čechů obráceně: člověk, pak přívažek - pohlaví. Vždyť to jsou dva úplně jiné přístupy k životu: vzadu, vpředu! Jiné hledisko je, ať se každý jmenuje, jak chce sám. Je to pěkný námět pro obránce lidských práv. Svobodu dát svému autu číslo a jméno, jaké chceme, už jsme prosadili. Ale sami sebe nesmíme svobodně nazvat. Všichni se vlečeme životem se jmény, která nám přidělili. Jsou snad auta svobodnější než lidé? A konečně - jaká to přednost měnit si jméno. Připomenou vám, že prý tenkrát a že prý vy! Ta ostuda. Já? Kdepak já, vzkřiknete. Já to tenkrát nebyl. Vždyť už dávno mám jiné jméno. Jsem dnes ten a ten, zítra zas budu někým jiným. Být někdo jiný, sen každého člověka. Tak se dělají dějiny.

Kajícník ve vleku bonmotů
5.5.2000    Mladá fronta DNES    str. 08    Názory
    Karel Steigerwald        
O dboráři z Nové huti zažalovali nepokojného Zemana, protože o nich řekl, že jsou kolaboranti s vedením zadlužené huti. Předseda vlády se tomu zasmál. Řekl, že žalující odboráři se zařadili do skvělé společnosti pana Miroslava Macka, který na něho také podal žalobu, když jej on Zeman obvinil z tunelování, zatímco odboráře obvinil jen z přihlížení tunelování. Moc nechybí a málem by s celými odboráři vyrazil za pět minut futra. Bonmot opět přivedl Zemana do hloupé situace. Neřekl totiž, jak žaloba dopadla. Už vloni byl Městským soudem v Praze odsouzen k tomu, aby se Mackovi omluvil a zaplatil soudní výlohy v částce 12 000 korun. I tomu rozsudku se Zeman zasmál. Odvolal se k vrchnímu soudu. S úsměvy měl prozíravě vyčkat, zda vrchní soud rozsudek zvrátí. Pak by mohl teprve nastat závěrečný smích. A další gejzír bonmotů. Ale vrchní soud zasedal, co čerti nechtějí, právě včera a rozsudek zajímavě zlepšil. Zeman se musí Mackovi omluvit v TV Nova před příštím pořadem Sedmička, kde svůj čin kdysi spáchal. Bude to poutavé divadlo. Mezi reklamou s křidélky a tlachajícími politiky bez křídel koktá cosi předseda vlády - kajícník. To bude sledovanost. Omlouvat se, a zrovna tomu Mackovi! Nikdo v Zemanově duši není větším satanem a názornou pomůckou při výkladu o spálené zemi nežli tento zubař. Dívat by se mohli i odboráři z Nové huti. Třeba také jednou vyhrají a Zeman bude muset přiznat, že nejsou kolaboranti. Zeman sám ale nemusí hned koktat. Mohl by zvolit další bodrý bonmot: Tož já se ti teda, ty tuneláři Macku, omlouvám. Ostatně, všimněme si: předseda vlády prohrál soud. Bylo to kdy v Čechách? Není Zeman první? Blýská už se na časy? Nebo to jen náhodou dva soudci ztratili obvyklou vlídnost k pánům? Jaké však to je prvenství? Předsedové vlád bývají odsouzeni jaksi za velké a důstojné zločiny, před jejichž majestátem tají se nám smrtelníkům dech. A Zeman? Za klepy, přátelé, za klepy. Za bystře proříznutou hubu.

Mezi tichem a rozsudkem
4.5.2000    Mladá fronta DNES    str. 08    Názory
    Karel Steigerwald        
Trapné představení Libora Nováka a spol. ještě nekončí a do dveří se již tlačí se svými Panenskými ostrovy a šekem na padesát milionů polonebožka ODA. A vzadu na chodbě - kdo tam? Nu lidovci. Mají ústřižků od členstva za dvacet milionů. A tak dále. Na této chodbě se nikdo nemůže smát. Můžeme se dožít tyátru bez konce - soud stíhá soud, trapná výmluva výmluvu ještě trapnější. Koktání velikánů, tresty menších ryb. Můžeme se dožít i opaku - rozsudky žádné, důkazy nikde, třebaže je každý zná. Jedni si budou chválit, že zrovna jejich politici jsou nevinní, jiní spatří v soudech jen prodloužené packy politiků. Když někdo zakládá svobodu, demokracii a politické strany, musí počítat s tím, že se dočká korupce, černých peněz a podobných hnusných fíglů. Celé dějiny svobody jsou dějinami afér, skandálů, procesů a trestů. Aférami se dokonce, i když nejen jimi, liší země svobodné od nesvobodných, které místo afér nabízejí strohé ticho. Naše země je někde uprostřed, na cestě od ticha k rozsudku. Aféry a skandály už máme, ale stále ještě také dost ticha a žádné rozsudky. Od Kalvodova "Sledují mě politické strany" k prvnímu procesu na téma partajní peníze uplynulo mnoho let. Nemuselo. Co věděl každý před šesti lety, ví i dnes. Jaký je tedy náš postup? Švindlů, které jsou obvyklou zplodinou partajního života, neujímají se včas a cílevědomě policisté, nýbrž tvůrci mýtů. Kradli, švindlovali, hodovali. Léta to slyšíme z úst těchto o tamtěch, z tamtěch úst zas o těchto! Místo rozsudku mýtus. Švindle narůstají v cosi neuchopitelného, tajemného, všudypřítomného a drtivě depresivního. Země zničena, všichni darebáci! Jako by zdravý rozum odešel. Novákovy úniky: podváděli, podepsal, ručí. Co je na tom nejasného? Proč se soud sám odročil? Krok vpřed nastane, až první z politických stran odvrhne svého ničemu a první soudce takovému tvoru přiřadí rozsudek, jemuž se nebudeme trpce usmívat. Ale do těch dob: Helmuth Kohl bude už léta na boží pravdě a jizvy jeho strany dávno zahojeny. A Kalvodův milionový šek stále ještě zahalen divným tajemstvím. 

Tento komentář vyjadřuje stanovisko listu

Myšlenky v útvaru
3.5.2000    Mladá fronta DNES    str. 10    Názory
    Karel Steigerwald        
Policie rozehnala 1. května nepovolenou demonstraci anarchistů a zabránila jim v průvodu Prahou. O rok dříve totéž umožnila holým lebkám. Anarchisté nastražili léčku a policie do ní spadla. Chrání skiny! Možná by policie odpověděla, že se vyvíjí, že roste. Že letos by už i skiny rozprášila. Anarchisté bojují proti bohatým a mocným za společnost, kterou nebudou řídit ani generální tajemníci, ani kapitalisté, nýbrž oni. Holé lebky jsou policii bližší, protože připomínají jakési vojsko a chtějí pořádek, přísnost na cizáky a podobné smetí. Policie také využila anarchistický kravál k výcviku - na podzim ji čeká zásadní střetnutí při zasedání MFF. Směrem k podzimu vzkazuje: Bude ostrá mela. Na extremismus v ulicích měst jsme si již zvykli. Obtížněji si zvykáme na policejní zásahy, které extremisty provázejí. Policie se veřejnosti nikdy nezavděčí - buďto je špatná, protože nechá vandaly řádit, nebo je špatná, protože tu pokojnou mládež brutálně zbila. Jednoho nechá na pokoji, druhého zbije. Vzniká pocit, že spravedlnost se u nás měří různě, nejspíše asi podle kabátu, podle sympatií a zvyku. Když chtějí svrhnout kapitalismus anarchisté, demonstraci jim nikdo nepovolí, policie je zbije a rozpráší, protože jsou to divoši. Když k občanské neposlušnosti vybízí KSČM, nehrozí jí nic, protože komunisté jsou normálně oblečení strejci s horším cholesterolem. A když totéž svými hlučnými slovy chtějí lebkouni, policie rozpačitě přešlapuje. A bůh ví, že někdo si i řekne: Jak je to pěkné, když ti plešouni pochodují v útvaru! Znamená to, že policie posuzuje různé extremistické myšlenky různě. Některé zdají se jí zlé, jiné horší. Ráda má myšlenky v útvaru. Znamená to, že jedny myšlenky rozhání a bije, a jiné chrání. Má se však starat o přízemnější věc: chránit majetek a bezpečí. Nepovolené shromáždění a nepovolené čtení divokých projevů je malicherný přestupek - nikoliv hned důvod k bití. Bít má policie násilníka, až když jím je. Ne dřív a ne pro jeho podivné myšlenky. 

Tyto komentáře vyjadřují stanovisko listu

Chlapci a děvčata, do toho
29.4.2000    Mladá fronta DNES    str. 08    Názory
    Karel Steigerwald        
Už tu je zas Svátek práce! Připadne letos na pondělí. Zlatisté slunko vysmýčilo všechny kouty a vlahý déšť umyl ulice měst i venkova. Kosové a drozdi mají nachystány nové májové písničky. A co mávátek, co třepetalek a portrétů našich představitelů je připraveno vzadu na dvorcích! Ne, dnes není u nás místo pro chmury a mlhy! A ty, naše dechovko, ty rozpustilá švitorko, zpívej a poskakuj! V pondělí tedy všichni jako každoročně! Chlapi z Kolbenky, přadleny z mlékáren a skladů, hrdinové z obilných lánů i školních škamen a chlévů. Ulice zmodrají našimi rozesmátými příslušníky! Ven vyjde i lidová armáda. Nepůjde tentokrát neochvějným pořadovým krokem, jak ji to naučil soudruh Kutuzov, nýbrž jen tak - volně, promíšena s dělníky, rolníky, rozsévačkami i ostatní inteligencí. Vždyť První máj je, jak pravil výstižně básník K. H. Mácha, Svátek práce. Proudy hutníků budou se slévat se skupinami inženýrů, zástupy kovozemědělců a tkadlen spojí se s davy našich matematiků, plánovačů či klempířů. V čele všech slavná jeřábnice Marie či proudový zedník Korabelnikov. A nad našimi hlavami tančit a zpívat bude kružítko s kladivem či mikroskop s hráběmi. Svobodná je naše práce, ať už kdesi v dílně u dýmajících pecí, kde kovou se radlice míru, či nahoře v laboratořích, kde soudruzi chystají rozbřesk nového věku. Jak šťastné by asi byly miliony těch, kteří již zemřeli. Chtěli by s námi na alegorické vozy. Vzpomeňme jich. Takový Žižka, Kozina, Jánošík či Zápotocký! Nemohou však v pondělí nikam, tíží je černá zem. Ale i tu jednou porazíme, to jim slibujeme. A naše děti, ti umounění caparti! Ještě se mnohé ani nenarodily, mnohý rozpustilý nezbeda ještě ani počat nebyl, ale už teď ví, že budoucnost má připravenu! Jak hrdě dnes zní to Gottwaldovo prvomájové "Soudruzi, milujte se a množte se". Dnes už nikdo se nemusí bát, že se narodil. Tak v pondělí, chlapci a děvčata, hned po průvodu, do toho!

Buďme klidní, byty nebudou
28.4.2000    Mladá fronta DNES    str. 08    Názory
    Karel Steigerwald        
Kdo by si myslel, že příchod nového ministra Lachnita dá naději na brzký konec bytové krize, může zůstat klidný. Drahé byty, nedostatek bytů, černý trh, to má budoucnost. Ministr se vyjadřuje slovy: masivní výstavba, stát nese břímě slabých vrstev, podpůrné programy, akcelerace výstavby, formy dotace, ne trh bez "regulace a ochrany" nájemníků. Bude třeba vypracovat studie. Ministr doufá, že na to "budou peníze". V tomto slovníku je jeho plán zaklet. Stát svou horečnou aktivitou ještě zdraží výstavbu bytů, způsobí přetrvávání jejich nedostatku, zvětší černý trh a různým hospodářským přísavkám, přicucnutým k podpůrným programům, umožní dobré živobytí. To vše se pokusí zaplatit z veřejných peněz a bude si myslet, že se udělal hezkým. Černý trh podle ministrova úsudku nevyvolává regulace, nýbrž nedostatek bytů. Masivní výstavba bytů - tunokilometry a megaobčanstvo. Slovník z dob ekonomiky nedostatku. Zbývá jen jediné: napsat do ústavy nové základní lidské právo - každý občan má právo na byt. V ústavě Sovětského svazu, země bez bytů, to tak měli. Kdo bytem disponuje, může být šťastný. Jeho monopolní postavení na černém trhu bude pod rouškou "ochrany nájemníků a sociálně slabších" zachováno. Ministr by měl vysvětlit, v které zemi se jeho záměry regulace nájemného, státní dotace a "státní fondy bydlení" osvědčily. Možná bychom pak konečně pochopili, že "sociální" opatření neslouží těm nejchudším, nýbrž zvýhodňují ty zámožnější. Buďme však spravedliví. Proč by právě socialistický ministr měl bytovou krizi řešit, když ani předešlé (liberální) vlády se toho neodvážily. Líbivost "ochrany nájemníků a slabých vrstev" zabezpečuje nedostatek a drahotu bydlení na sto let dopředu. Všechny vlády, co u nás ještě kdy budou, se o to jménem lidu rády postarají. 

Tyto komentáře vyjadřují stanovisko listu

Vše pro firmu
28.4.2000    Mladá fronta DNES    str. 08    Názory
    Karel Steigerwald        
poznámky 

S příchodem Václava Fischera do Senátu spojovali mnozí jakousi nedefinovanou, nicméně pozitivní změnu. Zdálo se, že právě v tom je naplnění smyslu Senátu - nezávislá osobnost, schopný podnikatel, muž, který zná svět, nastupuje v Senátu službu veřejnosti. Touto cestou dál! Více dalších schopných, úspěšných a nezávislých osobností do politiky! Věc má háček. Je tu stále ještě majitel firmy Fischer pro Senát, či naopak Senát stojí už ve službách firmy? Senátor pořádá mamutí produkce, kde vedle hvězd zábavy pracuje i samo senátorství - pro cestovní kancelář. Majitelé ostatních cestovek mohou jen závidět - takové eso jako živého senátora nemají. Senátor Fischer na pódiu - známe. Fischer v Senátu - nevíme nic. Z hlediska Fischera - proč nevyužít senátorství pro rozvoj firmy? Ale počítají s tím i voliči oddaní idejím nezávislých osobností?

Fidel a Elián - Stařec a dítě
27.4.2000    Mladá fronta DNES    str. 08    Názory
    Karel Steigerwald        
Šestiletý Elián hýbe světem. Jedni by chtěli, aby nemusel žít na diktátorově Kubě, druzí by chtěli, aby mohl žít s tatínkem. K těmto protichůdným hlediskům přiklánějí se lidé podle svého založení a z Eliána je mezitím Oleg Koševoj, Zoja Kosmoděmjanská či Timur s partou - prostě obětovaná fangle. Vždyť je to absurdní volit mezi tatínkem, diktátorem, svobodou a vlastí, ale je to absurdní volba, jakou si režimy a státy od lidí vynucují ustavičně. I my to dobře známe. Vzpomeňme si na osudy, které jsme viděli, které jsme zažili, které ruský spisovatel zformuloval do geniálně hrůzné věty: tak jsem ho, tatíčka, svini bílou, vzal sekyrou po hlavě. Byly to ovšem příběhy dob, kdy krutý režim byl na vzestupu a jeho budoucnost zdála se nekonečně dlouhá. Elián je na tom lépe. Má v ruce jednu nesmírně silnou zbraň proti všem a nikdo mu ji nevezme. Možná by se zúčastnění méně rozčilovali, kdyby si uvědomili, že Fidel Castro je stařec. Hrozný pro Eliána by byl mladý Fidél. Ale tohoto Fidéla Elián přežije, když to půjde dobře, i o dobrých sedmdesát let. Zní to neuvěřitelně, ale všechny režimy mají svůj konec - a tento je nedaleko. Dnes budí kubánský panovník u slušných lidí děs - u dospělých ovšem. Dítěti Eliánovi může být celý diktátor jedno. Než dítě dospěje do puberty, bude Castro cestou přírody ten tam - i se svým režimem. A do těch dob může si Elián na Kubě, pokud jej nezkazí pocit, že je fanglí režimu, s tatínkem klidně hrát.

Jakési naše citové zlepšení
26.4.2000    Mladá fronta DNES    str. 08    Názory
    Karel Steigerwald        
Před deseti lety pracovalo pro rozvoj československé socialistické vědy kolem půldruhého milionu laboratorních zvířat. No a co, dočetli bychom se tehdy v tisku. Psíci a myšky trpí v laboratořích, aby člověk šťastně žil. Jejich bolest je jen jedním ze stupínků, po nichž věda stoupá výš. Přišel nový lék. Oni zemřeli, abychom my mohli žít. Pes Lajka naším jménem vstoupil do vesmíru. Po deseti letech pracuje pro experimenty kapitalistické jen několik set tisíc zvířat. A vývoj půjde dál, až k nule. Zvířecích obětí lidského pokusnictví bude stále méně, ve voňavkářství se už teď používat nesmějí. Znamená tato zpráva, že naše doba, tak nakloněná hrubosti a brutalitě, cítí při pohledu na trýznění němých tváří i něco jemnějšího? Znamená, že v otázce, zda má žena vonět stále krásněji i za cenu utrpení, nepřikláníme se už k vonící ženě, nýbrž k trpícímu zvířeti v laboratoři farmaceutického průmyslu? Že bolest živočichů budeme schopni sdílet? Že k vědě, která chce stoupat vzhůru, přiřadíme svůj cit? Ale pozor, nedejme se plést. I zločinec Himmler cítil ke zvířatům něhu. Věrnost k němé tváři považoval za germánskou ctnost. Hnusila se mu brutalita i krev. Je, Němce, obdivoval - jak dokážou být útlocitní. Víte, kdo vynalezl psí zimníčky? Oni, Němci. Jen jedním směrem zločincova citlivost ztvrdla: směrem k nepřátelům. Jak obludná duše. Bezcitný masový vrah se rozněžňuje nad psíkem. Gottwald rád používal podobné metafory: Zatímco lid hladoví a trpí, buržoázie staví svým pejskům mramorové psí boudy! Ani jednomu z nich však nešlo o city zvířat, nýbrž o city germánstva či revoluční třídy. Říká se, je to zlý člověk, týrá svého psa. Řekněme si: Zlá společnost týrá své psy. V poklesu počtu laboratorních obětí vědecké pýchy můžeme číst jakési naše citové zlepšení. Můžeme v něm však také číst, že česká věda dala svým mamutím plánům vale a propustila laboratorní zvířata z kruté služby. Hrubost doby se nezjemnila. Jen udělala z myší a psíků nezaměstnané. 

Tyto komentáře vyjadřují stanovisko listu

Chmurný a strnulý hlupák
20.4.2000    Mladá fronta DNES    str. 08    Názory
    Karel Steigerwald        
Udělejte si vlastní peníze! Nazvěte je třeba sto zlatých medvědů, dva medvědy k tomu přimalujte, napište k tomu, že jste nějaká nesmyslná republika a běžte tímto výtvorem zaplatit v obchodě. Prodavačka se vašemu žertu vysměje, zato Česká republika vás zatkne. Sto medvědů vám zabaví a vznese hrozivé obvinění: děláte prý falešné peníze! Je to přitažené za vlasy? Není. Pan Suchý, asi recesista, je velvyslancem neexistujícího státu Údolí Huttovy řeky. Týž stát vystavil mu diplomatický pas. V Anglii recesistovi řekli, ať s tímto papírem neobtěžuje a ukáže český pas. V Keni pas z Huttovy řeky uznali za pravý a orazítkovali. Česká republika leží kdesi mezi Anglií a Keňou, proto byl pan Suchý v Praze zatčen. Jeho spis policie doplňuje podle požadavků státního zástupce a brzy bude mít pan Suchý svůj proces. Srandista se však neobává ničeho, věří v soudnost policistů a státního zástupce. A to by neměl. Státní mašinerie nevidí legraci, recesi či roztomilou hravost, nýbrž falšování pasu! Zločin z dob, kdy dokumenty, razítka a potvrzení měly větší cenu než lidský život, který býval někdy kvůli nějakému razítku i zmařen. Ať se děje, co se děje, masti to podle lineálu. Zdravému rozumu se vyškleb, jsi úřad. Pan Suchý český stát zajímavě otestoval - před tváří jeho svérázného humoru jeví se stát jako chmurný a strnulý hlupák. Měl by se poučit a s obtěžováním pana recesisty Suchého rychle přestat. Jinak hlupákem zůstane.

Slepý, hluchý, mobilní?
19.4.2000    Mladá fronta DNES    str. 09    Názory
    Karel Steigerwald        
poznámka 

Vojáci nesmějí používat mobilní telefony, protože by jejich pomocí mohli vyzrazovat utajené informace. Přístroje musí odložit před vstupem do kasáren. Nové opatření není důsledné. Před vstupem by vojáci měli odložit také sebe. Sám voják je totiž přístroj dost nebezpečný - je opatřen očima, ušima, mozkem, a tím vším je také možno utajované informace vyzrazovat - dokonce méně nápadně než mobilním telefonem. Z kasáren telefonujícího zrádce lapíte snadno, ale co zrádce, který si zapamatuje, co viděl, a zradí až později? Je jistě snem všech kontrarozvědek, aby zrádci hodně telefonovali. Nejspolehlivější ochranou je voják slepý, hluchý a bez mozku. Kdo byl někdy na vojně, toho musí potměšile napadnout, že k ideálu takového vojáka nemá armáda často daleko. I autor této poznámky se na vojně ptával důstojníků na tajemství. Odpovídali takové nesmysly, že by se z nich každý agent CIC (bylo to tenkrát!) zbláznil. Zato nařizovali, aby vojenští pozorováci zapisovali každé západní auto se špiony, které jelo kolem kasáren na Liberec. A dnes? Telefon - nástroj zrady? Duch armád se nemění. Je to podle staré básničky: Nepřítel chodí po špičkách, abys ho neslyšel. Když někam přijde, dělá, že nepřišel. Dnešní doba by dodala: A vidíte ho, debila, on v kapse má mobila!

Průvod staré víry
18.4.2000    Mladá fronta DNES    str. 08    Názory
    Karel Steigerwald        
Antiglobalizace. Ulice hoří. Lidé se bijí s policií, tříští se sklo a planou vášně hodné velkých revolucí. A přitom jde o komický paradox. Mnozí kapitalisté považují Mezinárodní měnový fond a Světovou banku za instituce protitržní, omezující volný trh a svobodu obchodování. Rádi by moc těchto institucí zmenšili, protože je považují za škodlivé. Obě instituce upomínají na dobu svého vzniku před padesáti lety, kdy se všeobecně věřilo, že je prospěšné takto regulovat dopady volného trhu. Paradox je v tom, že pouliční aktivisté ničí města z důvodů právě opačných: Mezinárodní měnový fond a Světová banka jsou pro ně smradlavé bankéřské instituce, které podporují bezuzdný kapitalismus, mezinárodní vykořisťování, válku a drží v područí chudé země. Aktivisté všeho druhu chtějí tyto pijavice odstranit a pouličním bojem zavést nějaký lepší pořádek. Cítí se "spojeni s internacionálními bratry a sestrami". V jejich popisu vyhlížejí obě instituce skutečně jako věrohodné výtvory leninské fantazie. Co kapitalisté považují za omezování svobody podnikání, to by oni naopak rádi spoutali jako odporný výstřelek kapitalismu. Bijí policii a policie jim to oplácí. Vystavuje se pak tvrdé kritice, že není demokratická a přestupuje své meze. Brání se chabě, protože policii nikdo nevěří. Ze slabosti policie a obrázků zdevastovaných měst by se zdálo, že světová revoluce je už zde. Byla by to revoluce podivnější než jiné. Jejím nepřítelem není stát, národ, náboženství, rasa či třída, nýbrž náhle objevený jev - globalizace. Nadnárodní protestní hnutí, které všemi svými aspekty je globální, které obkružuje planetu na létajících strojích a řídí boj celoplanetárními mediálními operacemi, chce porazit - globalizaci? Samo je jejím výplodem. Komunismus vyčichl. Přitažlivost Hitlera je maličká. Velký Mao je mrtev. Světlé stezky a rudé frakce utonuly v krvi terorismu. Velikonoční pochody proti zbrojení jsou dávno ty tam. Mládí planety má nový kostým: antiglobalizaci. Ale je to velmi staré mládí. Nepředvádí nic nového. Jen průvod staré víry: rozmlaťte to tady a svět bude lepší. V září přiletí letadly bojovat do Prahy. To je také globalizace. 

Tento komentář vyjadřuje stanovisko listu

Lidé se bijí, Praha se směje
15.4.2000    Mladá fronta DNES    str. 10    Názory
    Karel Steigerwald        
O víkendu se Praha dočká dvou krásných a důležitých událostí. Na straně jedné budou anarchisti a divocí ekologové bojovat proti měnovému fondu a globalizaci, na straně druhé budou příznivci Voskovce a Wericha prosazovat mezinárodní den srandy. Málokdy může nějaké velkoměsto takto současně ocenit dva přístupy k životu, vážný a nevážný. Už u tohoto odstavce se anarchisté jistě rozvzteklí - srovnávat něco tak důležitého a vážného, jako je spása světa před globalizací, se srandou a nevážností je musí popudit. Potřebují se chmurně valit ulicemi a drtit, co jim v cestě stojí, aby zřetelně bylo vidět, jak strašný je už teď svět a jak strašný teprve bude, pokud myšlenky anarchistů v bitvě nezvítězí. Jsou to rozhněvaní černí lidé. Pohrdlivá lehkomyslnost, s níž se o nich mluví, musí ty dělníky budoucnosti štvát. Mají rádi, když na ně policie ve své hnusné semknutosti zaútočí. Pokud se jim někdo jen pošklebuje, musí se hněvat. Mohou se však rozzlobit i srandisté - co mají společného s těmi pouličními surovci, kteří zapalují auta a demolují výlohy? Srandisté v neděli pojedou starou tramwayí a budou se usmívat zlobně, protože stále ještě neprosadili museum Voskovce a Wericha ve slavném domě na Kampě. Cenit si legrace a prosazovat její zavedení do běžného života je také vážná věc. I za ni se dá krvácet. Doufejme, že se víkendové proudy srandistů a anarchistů v Praze i střetnou, město je to dost malé. Semknuté řady chmurných černokněžníků proti četám zarputilých srandistů - třeba jako tenkrát na Národní třídě. Pár jen padne slov a již propukne lítý boj. Sama knížata srandy V+W budou ryčet nadšením. Nic není na světě srandovnějšího a hovadnějšího, než když se humor na ulici porve s anarchií. Klasik říká: Lidi se perou, Praha se směje. Kdo však ví, zda naše budoucnost bude lepší, či srandovnější?

Fakta nudí. Obrazy musí být lákavé
14.4.2000    Mladá fronta DNES    str. 09    Názory
    Karel Steigerwald        
Ředitel Národní galerie Knížák otevřel na místě knihkupectví Franze Kafky knihkupectví Franze Kafky. Nové na té přímo "kafkovské" události je, že se odehrává bez prostředníka mezi galerií a knihkupcem. Prostředník se jmenuje Marta Železná. Kdo to chce mít přesně: od galerie si prostor lacino pronajala nezisková Společnost Franze Kafky, knihkupci týž prostor pronajala draho komerční s.r.o. Marty Železné s přibližně podobným názvem. Asi sto českých vzdělanců a předních osobností by se mělo chytit za nos. Když na podzim Knížák mazaného prostředníka z galerie vypuzoval, postavili se za prostředníka. Byli přesvědčeni, že Knížák páchá nekulturní čin a ignoruje významné historické souvislosti. Vytvořili petici a vydávali značný hluk, v němž Knížák byl vykreslen jako barbar a Železná jako křehká kafkofilka, na niž ten hulvát zavolal i policajty. Železná musela být ráda, jak snadno a důvěřivě ji vzdělanci poslechli. Někteří v souvislosti s Knížákem vzpomněli i koncentrační tábory. Do služeb Železné nastoupil i otec Franze Kafky, který právě v prostorách nynějšího knihkupectví mladého Kafku deptal - což mělo jaksi metafyzicky obchody Železné ospravedlnit. Chtěla dokonce uspořádat na "záchranu knihkupectví Franze Kafky" sbírku mezi vzdělanci. Byl by to pohled pro bohy, jak by mizerně placené osobnosti skládaly své stokorunky do sklenice po okurkách pro obchod bohaté ženy. Čekal jsem, že se autoři podzimní kampaně ozvou. Mohli by třeba říci: Pardon, naletěli jsme. Neozval se nikdo. Pardon se neříká. Napalovat lidi je údělem obchodnic. Tato se nemusela ani namáhat. Stačilo nabídnout pár hesel o nekulturním činu a osobnosti je hned už samy od sebe rozvíjely. Zápletka s prostřednictvím a vyděláváním peněz byla od začátku známa všem. Vzdělanci, pro něž je obcování s pravdou denním živobytím, ji nemohli přehlédnout. Sugestivní obraz škodlivého ředitele a křehké kafkoložky však vábí víc než fígly důmyslné obchodnice. Je krásné stát v boji kultury s barbarstvím na správné straně. Je však kormutlivé, když se ze škrabošky bojovníka vyloupne naivní hejl, který se nechá snadno ošulit a jen opentluje svou výřečností aktivity lidí, kteří vědí, jak šikovně stisknout v pěsti svět, aby z něj prýštila sladká šťáva. Být varovným hlasem je krásné. Příliš často však zní varovné hlasy jak hlasy pasáčků, kteří v každém večerním stínu vidí vlky. Aférku Kafkova knihkupectví odvál čas. Je tu už nový případ. Nakladatelství Mladá fronta. A postup stejný. Veřejné prostestní hnutí neinformovaných předních osobností, protože už zas "strašlivé barbarství primitivů ničí kulturní chrám". Informovat se nedá nikdo. Osobnosti jsou dobrými spojenci šejdířů. Kdo jim své kousky vysvětlí jako boj za duchovní hodnoty a dokáže se vylíčit jako oběť hnusných kšeftařů, ten snadno získá podporu. Vždyť nejde o fakta, nýbrž o obrazy. Na fakta se nikdo neptá, jsou šedivá a nudí. Obrazy musí být lákavé!

Co s námi asi bude?
11.4.2000    Mladá fronta DNES    str. 08    Názory
    Karel Steigerwald        
Je to určitě základní otázka, která trápí každého už deset let. Kdy už budeme bohatí jako oni? Za deset let, za dvacet? Nebo nikdy? Pan Ransdorf má paradoxní odpověď: Bohatí už jsme byli tenkrát, za komunistů! Ekonomičtí experti vidí na naší křižovatce dvě cesty. Levnou, založenou na laciném svalstvu pracovníka, a drahou, založenou na drahém mozku vědce. Bude z České republiky velkovýrobna bedniček, či středisko moderních technologií? Odpověď hledají experti v rychlosti růstu ekonomiky, v procentech přírůstků, v grafech či tabulkách a v mnohoslibných rozborech tak lákavých pojmů, jako jsou biotechnologie, ekonomika služeb, elektronické peníze či informační exploze. Můžeme se pak dozvědět, že Západ nedostihneme nikdy, protože nemáme dost elektronických peněženek a biočipů, nebo jej dostihneme brzy, pokud ovšem urychlíme využívání internetu. Všechny tyto předpovědi, ať už pocházejí ze zahraničních, či domácích zdrojů, informují spíše o povaze a politickém založení autorů než o tom, co se skutečně u nás jednou stane. Číst si staré předpovědi moudrých hlav z libovolných dob dojímá hlavně naivitou a omylností. Budoucnost je vždy zcela jiná, než si vysní a vykalkulují sebelepší odborníci. Jedno je však nepřehlédnutelné: přímá úměra mezi bohatstvím a svobodou. Země nesvobodné vždy a trvale provází hospodářské strádání, země bohaté jen zřídka. Ale zatímco blahobyt je hodnota oblíbená, svoboda se velké popularitě netěší. O cestě k bohatství nerozhodnou žádné nové či staré technologie či směry finančních toků, nýbrž to, zda naše společnost bude otevřená, svobodná a vlídná, či bude regulovaná, uzavřená a vzteklá. Ta první obohacuje sebesama i jiné, ta druhá se zevnitř vyžírá hroznými politickými zápasy, které nejsou nikomu užitečné. A v tomto smyslu je politický život země nesmírně důležitý. Co s námi bude? Budeme jednou bohatí? Taková proroctví nemusí člověka znepokojovat ani těšit. Jist si může být jen tím, že se nesplní. Otázku si můžeme položit jinak: Kdy budeme svobodní? 

Tento komentář vyjadřuje stanovisko listu

Nechť dá se soud vycpat
7.4.2000    Mladá fronta DNES    str. 08    Názory
    Karel Steigerwald        
poznámky 

Politik, jehož pro celkově odpudivý profil není třeba jmenovat, byl po letech směšných tahanic odsouzen za to, že před sedmi lety bil v kadeřnictví paní Petrovou. Zaplatí teď odškodné a soudní výlohy. Já když vám zítra sám od sebe nabiju, budu souzen rychleji a ne za nějakou škodu, nýbrž za trestný čin. Bít lidi - to jistě trestný čin je. Rozsudek nemá smysl ani z hlediska vyššího principu. Politik je dnes bezvýznamný hejhola, od kterého se už odvrátil i lid, protože našel podobné, ale zapakované v lepších futrálech. Do rozsudku dnes už nikomu nic není. Léta si politik dělal ze soudu legraci. Měl z toho velkou slávu a popularitu. Říkával, že jej "nová totalita" pronásleduje a šikanuje a mnoha nepozornějším se to zdálo možné, když soud měl tolik okolků. Věc byla už tehdy zcela jasná a každý uměl by sestavit rozsudek za tři dny. Tehdy by bylo spravedlivé přímo od soudu vědět, že k světu toho politika patří bít lidi v kadeřnictví. Soud zjišťoval to ale sedm let, ku větší slávě toho politika. Takový soud nechť jde se vycpat. Možná však, že za tuto větu odsoudí soud autora za pošklebování už za rok jeden. Uvidíme.

Špatné zprávy
6.4.2000    Mladá fronta DNES    str. 09    Názory
    Karel Steigerwald        
poznámky 

Špatné zprávy se opakují stále častěji: jde se krást, vnikne se někam, spoutá se tam člověk, plní se pytle penězi, šperky a vtom - někdo zloděje zastřelí. Většinou ten přepadený a okrádaný. To zloději připadá nelidské. Má to být jinak: okrádaný se má třást, bát, nevzpouzet, aby se zloděj mohl rozcapovat a odejít se svým lupem zvesela. Nikdo si nemůže přát, aby lidé brali zákon do svých rukou a stříleli se na potkání. Vždyť už jen střílet na člověka není hračka. Na druhé straně - lidé se už brání. Chrání sebe, svůj majetek. Někde mezi tím je spravedlnost. Jedno budiž jisté: příští zloději musí se už více bát. Nejen že jej chytí, nýbrž také že padne rána. Krást stává se riskantnějším. Méně dobrodružné povahy mohly by proto od kradení i upustit. Dobrodružnější možná jednou někdo picne. Ti by se pak neměli divit.

Různý (ministerský) postoj
5.4.2000    Mladá fronta DNES    str. 08    Názory
    Karel Steigerwald        
Ministr vnitra, a protože se právě střídají, lhostejno který, považuje za správné říkat, že policie požaduje zákonem předepsané doklady právě od těch cizinců, kteří přijíždějí z "problémových" zemí, aniž by tu kterou zemi jmenoval. Praxe ukazuje, že přísný metr a ostrý postup proti takovým se vyplácí. Znáte to, vraždy, loupeže, mafie a práce načerno. Zní to mužně: od letošního ledna dělíme (aniž bychom jmenovali) cizí státy na "problémové" a ty druhé. Bude pořádek - kdo by nebyl rád. Jsi z toho špatného státu, metr na tebe! Trp za všechny a vyndej ruku z kapsy! V říznosti na cizáky (dobře víme které) ministry vnitra všeho druhu rádi podpoříme. Každá říznost má však háčky. Ministr říká, že platí sice jeden zákon, ale jsou různí občané, z lepších a horších zemí, a vnitro už zas ví, jak na ně. Přesněji, zákon lze použít jednou tak, jindy jinak. Ještě přesněji, co je dovoleno bohovi, není dovoleno volovi. Ten z USA či Fin ať jde a tamtoho žlutého skřípněte! U ošuntělých a podezřelých cizinců z dalekých plání se na "přísnosti" všichni shodnou. Však víme dobře, co zde dělají. Jak daleko je však k tomu, aby takové "jednomu ano, jinému ne", začalo platit i na nás, hrdopyšné Čechy? Zákon podle kabátu, vzhledu, peněženky? To už bychom asi nechtěli. Ale vždyť to tak stejně máme, namítne každá citlivější duše. Ano, od časů, kdy se zákon vykládal, jak stát právě potřeboval, neušli jsme dosud dost velký kus cesty. Proto právě může i ministr vnitra bez obav nahlas vyslovit: Různý postoj státu k cizincům je správný, protože ti cizinci jsou různí. Nikomu nepřijde, že by to mohl být útok na jeho svobodu. S cizinci mají problém všechny lepší státy světa. Chudí a nesvobodní tlačí se k svobodným a bohatým. Ti mají ostré postupy a přísné metry: K nám ne! Ale vědí, co je neslušné. Přesvědčují vás pokrytecky, že nevidíte, co vidíte. Říkají, že všichni lidé jsou bratři. Pro lidská práva mají komisi, pro lidské bratry dva vchody. Čeští ministři vnitra zatím toto nevědí. Místo aby mlčeli, řeknou: Dva vchody je správná věc. Pořád ještě nejsme dost občané. 

Tyto komentáře vyjadřují stanovisko listu

Nesmí se zde nic
3.4.2000    Mladá fronta DNES    str. 08    Názory
    Karel Steigerwald        
V Senátu leží sněmovnou již schválená novela zákona o silniční dopravě, která zakáže taxikářům reklamu. Můžeme se dožít i novely, která v Liberci povolí jen pět holičů. (Rozumná kvóta: jeden holič na dvacet tisíc občanů.) I někteří poslanci se diví, co to schválili. V síni byl prý hluk, někteří zákonodárci prý kamsi zabředli, jiní asi ztratili orientaci. Je na Senátu, aby tento nesmysl poslal zpět. Zakazovat reklamu na taxi má tolik smyslu jako nosit v pytlích tmu. Podivné je, že to nějakou vládu či nějakou sněmovnu vůbec napadne. Příště usneste: ve čtvrtek bude na Moravě den bez slivovice! K smíchu tato kocourkovská epizoda však není. Spíš vystihuje, že svoboda se neztrácí naráz, z pondělka na úterek. Kousek po kousku, zpátky k Rakousku, říkávalo se kdysi. Dnes bychom řekli: Couvni zde, ustup tam, krok vpřed, dva zpět. Svoboda odtéká jak voda do písku. Kdo by se chtěl dozvědět podrobnosti, musel by se prodírat různými zákony, vyhláškami a nařízeními. Tam jsou nenápadně roztroušena dračí vajíčka, jejichž jediným smyslem je zvětšovat moc státu, otvírat mu soukromí občanů, umožňovat byrokratický rozmach. Před deseti lety jsme věřili, že svobodný občan potřebuje stát malý a funkční. Dodnes ovšem máme stát velký, nepružný, bobtnající, s bouřlivě se rozmnožujícím úřednictvem. Už zas na nás vylézá moloch zakazování a povolování. Pocit spravedlnosti máme stále malý, zato komandování máme velké. Stát jej na nás valí hory. Naštěstí jsme země šlendriánu. Taxikáři již dnes mohou psát poslancům, ať jim s novelou vlezou na záda. Nikdo její dodržování nebude vyžadovat. Jsme geniální země, naši svobodu nechrání zákon, nýbrž právě ten šlendrián. Nic se nesmí, ale všechno se může. Smí být hluchoněmý občan obchodníkem? Nesmí. Na obchodnictvo se pod podezřelým heslem Čechy Čechům valí jakési nejapné jazykové zkoušky. Ale neplačte. Ty zkoušky udělá, známe to, i hluchoněmý. Na taxík namalujte si jediný povolený nápis: V této zemi je pořádek. Nesmí se zde nic. A pod nápis rozvěste si zakázaných reklam, co hrdlo ráčí. 

Tyto komentáře vyjadřují stanovisko listu

Mít všude svého chlapa
31.3.2000    Mladá fronta DNES    str. 08    Názory
    Karel Steigerwald        
Některé zvyky nemusí upravovat zákon. Stačí povědomí, že se nedělají. Když je například úmyslem zákonodárce, aby Českou televizi neřídili a nekontrolovali politici, platí slušný zvyk, že politické strany do Rady České televize nenavrhují své zaměstnance, nejbližší pomocníky, úzké spolupracovníky a podobné živly. Čeká se, že bude panovat zvyk kandidovat do té rady živly stranám vzdálenější, blízké případně jen "světonázorově", nikoliv z hlediska praktického zájmu partají. Je přece pro každou stranu nóbl dávat až okázale najevo, že právě tohle je náš styl - navrhovat ke zvolení kandidáta nám odlehlého. Nic není naší partaji nemilejšího než možné osočení, že bychom snad, nějak šikovně, pomocí nastrčeného kamaráda, sahali na nezávislost a svobodu médií. Našim partajím se tato noblesa ještě nevyvinula. Celkem bez zábran napíší si na listinu: Lukáš Herold, tiskový mluvčí naší strany. Nebo: náš druh, Dobrovský Jan. Anebo, užijme si i legrace, dají návrh: Václav Erben, spisovatel a nevlastní tatínek naší političky. Je to, jako by na kandidátku napsali: zelí budou hlídat tři různé kozy. Jaké to slavné trojhvězdí: rodina, peníze a partaj! Jsou však strany tak naivní? Nevědí, že tyto okaté návrhy závislých kandidátů jim neprojdou? Nebo si je v jakémsi kumpánství navzájem odhlasují? Jde o tajné plány na "ohrožení svobody a demokracie", jak se dnes říká, či kandidují ty kozy proto, že k zelí lepší nápad nemají? Ale nebuďme puristé. Každá partaj umí do rady nasadit, když chce, neutrálního pána, svého tajného kamaráda. Tomu nikdo nezabrání. Jen hloupí politici provedou to veřejně. Páni Herold, Dobrovský a Erben jsou však chytří a již zítra se z kandidatury poděkují. Řeknou důvod: pro okatou závislost. Na rodině, na kšeftu, na partaji. Však být závislý není hanba. Strany je však neocení, mají jiný ideál: místo svobody mít všude svého chlapa. 

Tyto komentáře vyjadřují stanovisko listu

Vláda odpověděla dobře
30.3.2000    Mladá fronta DNES    str. 06    Názory
    Karel Steigerwald        
Vláda rozhodla, že středověký židovský hřbitov zůstane nedotčen tam, kde od dávna je. Na témže místě bude novostavba pojišťovny. Nejde o mazanou kombinaci nažrané kozy a hladového vlka, jde o rozumný kompromis. Na spojení pohřebiště a pojišťovny přidá vláda 45 milionů. Hrubec by řekl, že země nemá na vyhazování, citlivější člověk je však rád, že se vládě podařilo rozhodnutí, které jde nad "nutné právo", nad "povinnost" směrem k lidskosti, do sfér, které naši citlivost povzbudí, třebaže hrubší zrno zákonů k tomu vládu nenutí. Vznikne zvláštní stavba. Pod pojišťovnou - příbytek lidských koster. Památky dávné minulosti pod budovou instituce, která žije z toho, že se lidé bojí budoucnosti. Pojišťovna, spolu s dobrým architektem, může si z toho učinit jakousi svou výlučnost a čest. Jiní toto pod sebou nemají. Kdo chce, může se zamýšlet dál. Je vůbec na této planetě čtvereček země, v němž by neležel člověk? Kolik miliard lidí již zemřelo a kolik zemře, než to všechno skončí? Co je na rozhodnutí vlády nejlepší? Respekt k cizí víře. S hroby dávných předků nezachází se u nás nejlépe. Místo hřbitovů - továrny, parky či dálnice, kde tvoří se noví mrtví. Ano, staří mrtví dělají místo mladým mrtvým, píše český spisovatel. Pozůstalí váš rov prodají novým zesnulým. Vždyť zesnulý - to je jen předmět. Nemá ducha ani duši. Málokdo věří, že půda s ostatky je posvátná. Přesto vláda akceptovala, že jsou občané, kteří tu víru mají. Vzdala jí respekt a vyjádřila jej čtyřiceti miliony. Nespokojenec se hned zeptá - a proč právě tito, a ne jiní? Copak lidské neúcty k lidem není u nás dost? Ano, je. Vláda dala na tu otázku dobrou odpověď. Udělala první krok. Řekla, že víra a přesvědčení spoluobčanů je vážná věc, ačkoliv většina občanů dodnes věří, že to vše jsou jen pouhá slova, za něž nic si nekoupíš. Možná, že půjdeme dál a jednou si začneme vážit nejen předků, jejich ostatků, pohřebišť, ale i nás, živých. 

Tyto komentáře vyjadřují stanovisko listu

Demise Miloše Zemana nezarmoutila
28.3.2000    Mladá fronta DNES    str. 09    Názory
    Karel Steigerwald        
Období demisí nekončí. Včera podal demisi i Miloš Zeman. Ale oznámí to asi až zítra. Vše záleží na tom, zda podá demisi také Grégr nebo Fencl. V případě Fencla by Zeman vzal svou demisi zpět a nabídl by místo toho Kavana. Uvažuje též, že zkombinuje Dostála s demisí Škromachovou. Ten však ministrem není. Prezident ho bude muset teprv jmenovat. Mohlo by se to udělat naráz, jmenování i demise. O své demisi se dozvěděl Zeman z novin. Takové zacházení se mu nelíbí. Ještě včera byl kvalitním předsedou a dnes čte v novinách, že podal demisi. S lidmi by se takhle zacházet nemělo. Demisi mu nikdo nezdůvodnil. Místo toho mu do vlády ustavičně cpou rudocha Šloufa. Zemanova demise vládou neotřásla. Ministři normálně pracují jako předtím, zasedají, jednají a vracejí se domů v pořádku. Je jich méně, než bývalo, ale jinak se nic neděje. Procento projednaných zákonů neklesá. Protože klesá počet ministrů, stoupá produktivita. Čtyřkoalice tvrdí, že Zemanova demise dělá z opoziční smlouvy cár papíru. Podle Mlynáře o cár papíru šlo již před demisí. Zeman se tomu jen usmívá. Demise jsou podle něho v Evropě obvyklé. Prý jen blbec neví, že demise je vrcholem umění vládnout. Zarmoucen proto není ani ze své vlastní demise, i když ji nečekal. Až se za dva roky promění v strom, bude na legrace kol demisí rád vzpomínat.

Svoboda versus šíření nenávisti
24.3.2000    Mladá fronta DNES    str. 09    Názory
    Karel Steigerwald        
poznámka 

Mein Kampf se dá lehce odsoudit. Obtížnější je soudit rasismus všední, jímž je náš život protkán víc než hitlerismem. Policie bude zkoumat, zda ta kniha skutečně šíří rasovou a národnostní nenávist. Tato formální věta zní až posměšně, to přece každý ví, co šíří Mein Kampf. Bylo by dobré, kdyby se kniha dostala k soudu. Až k Ústavnímu soudu. Rozsudky by rozhodně vyjasnily, jak rozumíme svobodě slova a jak ochraně lidí před nenávistí. Hitlerova kniha se však k soudu nedostane. Práva na ni má bavorský stát a ten souhlas nedává. Vydavatel bude mít potíže podle jiných paragrafů. Vztah ke svobodě a nenávisti budeme si testovat na jiném tématu.

Rozumný Čech se nemá rád
24.3.2000    Mladá fronta DNES    str. 08    Názory
    Karel Steigerwald        
Zvláštní konzervativní cháska, my Češi. Neradi se vzdáváme zvyků, které se neosvědčily. Své budoucí dějiny můžeme prorokovat předem: po vzedmuté vlně přehnaného nadšení a chlubení, jak se naší věci skvěle daří, následuje úpadek ducha, deprese, nenávist a hanění téže věci. Ze středoevropského tygra je hned starý zloděj a z příslušníka nejkulturnějšího národa na světě páchnoucí omezenec. První republika byla poměrně úspěšným obdobím už třeba vzhledem k poměrům v okolních státech. Zanikla na skutečnost, kterou nezpůsobila a jen nepatrně mohla ovlivnit, na hnusný dusot dějin, mnichovskou dohodu. Co následovalo pak? Analýza nové situace a hledání optimálního řešení - jak žít v tom svinstvu? Co a jak bránit? Nikoliv - následovala nesmírně ponižující, masivní, hulvátská a brutální kampaň, popisující první republiku jako ďábelské dílo zla, které vše zavinilo. Obětí tohoto útoku byl i Karel Čapek - on to nejlepší z první republiky představoval, tak jej zhanobili dosyta. A hrdinou toho hnusu byl největší chvalopěvec první republiky Emanuel Moravec, autor Lidových novin. Zatrpklý z pádu republiky stal se odporným a vzteklým kolaborantem. Svůj díl dostal Beneš - i v lidovém vtipu: mám plán - eroplán! Myslelo se tím, že frnkl do Anglie. Poznamenejme si u hesla Češi: místo aby vykročili do okupace cestou obrany alespoň něčeho - naplivali své minulosti s nepochopitelným nadšením do obličeje. A přitom všichni měli před očima docela dobrý příklad: právě tu svou minulost. Po roce 1968 nebylo jinak. Obrat od vzletu pražského jara k služebníčkovské normalizaci byl prudký - až to současníkům vyráželo dech. Z křídel, která měla před očima světa opatřit socialismu lidský vzhled, opadala po ruské okupaci pera a staly se z nich normalizační drápy s husí kůží, které hledaly, kam seknout. Aby nebylo mýlky, byly to drápy slepic, ne orlů. Více slov netřeba, všichni víme, co jsme žili. Dnes - po prvních krocích pryč od socialismu, po vlně nadšení, klíčů a zpěvů se česká veřejnost shodne už jen na jediném: spálená země, v níž žijí strašliví ničemové, kteří vše ukradli. A kdo ničema není, je jen sluha ničemů. Naším veřejným prostorem se přelévá vztek, hněv a zuřivost. Vše už je zas ztraceno. Jak z nějaké Sibyly: skoro nikdo s nikým už nemluví. Tyto střídavé poryvy vzteku a omámení vycházejí z nárazu obtíží, komplikací a malérů, které nedokážeme ani snášet, ani věcně hodnotit, natož je řešit či odstraňovat - zato je umíme s odzbrojující naivitou hbitě převyprávět jako strašlivé dílo zhoubných nepřátel mezi námi. Jak často a s jakým zanícením nám i ti nejvyšší politici vyprávějí naivní povídačky o spiknutích a temných silách - a v našich hlavách líhnou se dětské obrázky ďáblů - hr na ně! V čele těch honiček stojí vzdělaní lidé, kteří si všichni v mládí předpláceli Klub přátel poezie. Nepříliš informovaní, nadaní však uměním hněvivé rétoriky, kreslí před námi práskajícím bičem obraz zmařené země právě tak vášnivě, jak před tím práskali opačným směrem: kupředu, tygři! Vymýšlejí si nesrozumitelná hesla a zatrpkle vykřikují: Je konec, konec všeho! Řekněte jim z legrace, že té věci moc nerozumějí, málo o ní vědí a jen dělají blbou kampaň. A bude po srandě. Ubičují vás. Zapišme si: Čech se rád vychvaluje a rád si také plive do tváře. To není protimluv, nýbrž plodné společenství protikladů. Uplynulých deset let změnilo zemi. Nevím ale, kdo to nahlas uzná. Jedno se nezměnilo, brutální sebeagrese. Píšu, že ta změna byla k dobru. A byla dílem obyvatel této země. Poradili si se strašlivými problémy postkomunismu možná nikoliv skvěle, ale lépe, než by se čekalo. Napíšu: Po deseti letech země vzkvétá. Ještě nikdy v dějinách jí nebylo tak dobře a bezpečně a nikdy nebyla tak bohatá, jako nyní. Zas jsme vyvázli - komunismus si pořádně ani neodskáčeme, mohlo by se uštěpačně poznamenat. Odpovědí mi bude lavina nenávistných dopisů, v nichž se dočtu o sobě to nejhorší. Pane, jste gauner. Ty estébáckej přisluhovači a americkej židáku! Jsou lidi, kteří mi nenapíší. Je jich většina. Patrně nebudou ani číst tenhle článek, protože nemají čas. To jsou ti, kteří zemi změnili. Nepěstují sport chlubení a plivanců. Být křesťanem, napsal bych, že jsou solí země. Poslední zápisek: Rozumný Čech se nemá rád. Zavile se rozhlíží, mezi jakými parchanty to žije. A má jakési tušení, že parchantem je i on sám. To ho rozvzteklí, a proto by rád nebyl Čechem. A jelikož to nejde, tak alespoň plivne. Pro politika je to dobrá průprava. Nejhorší je, že i tenhle článek je takový: plive. Ale co ten článek může dělat, když je také odsud? Tak je z toho člověku trochu smutno. I když, uznám, také trochu veselo.

Co nám vyprávějí stavby?
23.3.2000    Mladá fronta DNES    str. 06    Názory
    KAREL STEIGERWALD        
poznámka 

Do Evropy se asi nechystáme, pomyslí si kolemjdoucí, když sleduje přestavbu paláce České národní banky. Jde o akci nesmírně rozsáhlou, velkorysou, objemnou, prý i luxusní, určitě drahou. Vládnout financím se z ní může sto let. Z takového paláce se žádné kompetence, natožpak úředníci do evropského Frankfurtu jen tak nepostěhují proč by pak ta rekonstrukce byla? Oni se tam zazimují, pochod k evropské měně - času dost. Může to však být i opačně. Vždyť právě instituce, které zanikají, ohlašují se rády mamutími stavbami nepřiměřeného formátu i tvaru. Fasáda hlásá, hle jak mocně panujeme, ale za fasádou úřednictvo již balí. Toto mít na paměti za normalizace, hleděli bychom na rozmach betonových novostaveb okresních výborů KSČ s nadějí. Zdálo se nám tenkrát, že se zabetonovávají navěky a oni již ohlašovali konec. Z rekonstrukce ČNB můžeme vyvodit, že s evropskými kompetencemi to u nás není vážné. Ale můžeme také vyvodit, že tou velkou stavbou se již ohlašují.

Pornografie bude konečně povalena
21.3.2000    Mladá fronta DNES    str. 09    Názory
    KAREL STEIGERWALD        
Pražská policie se začala pídit po pornografických tiskovinách ve stáncích. Jsou s tím samozřejmě různé potíže. Pornografie některé lidi velmi rozčiluje. Uráží je dívat se při nákupu cigaret na to, že někdo umí něco lépe a ještě k tomu u toho lépe vypadá. Někteří dokonce vykřikují, aby zakryli vlastní obezitu, že svět je zkažený, jako by se to, o co se pornografie zajímá, nedělalo odjakživa. Je tendence, aby se sprosté tiskoviny zastrkovaly někam dozadu, a nemravní lidé mají si je prý vybírat podle seznamu. Prodejci jsou proti tomu, kšeft by vázl. Nesouhlasí s tím ani mládež. Pronásledování pornografie má zelenou. Lidé, kteří chtějí všechno vědět přesně, namítají, že se přesně neví, co to pornografie vlastně je. Parlament by se měl pornografii víc věnovat a přinést její definici. Co, kam, kdo s kým a jak. Namítá se ale, že rozpoznat pornografii nečiní potíže nikomu. Přesto jsou varovné hlasy. Pusťte se prý do likvidace pornografie a strážníci vám nakonec vyberou celý stánek! A přitom - co přinese víc škody? Skupina chlapců a dívek v situacích bez oblečení, tzv. švédský roj, či podobizny politiků a političek, tzv. roj český? Všechno je věc relativní. Újmu může každý utrpět jinak. Pornografie se v Praze rozmohla již v roce 1909. Tehdy také dostala policie pokyn slídit po nemravných kalendářích. Do měsíce zmizely ze stánků. Cena stoupla šestinásobně a prodej třikrát. Obchodníci byli strážníkům vděčni. Nemravné kalendáře se staly nesmírně populární. Zajímavý byl i osud těch zabavených. Strážníci jich zkonfiskovali osm set patnáct. Na komisařství odevzdáno dvě stě šest. Na ředitelství policie postoupeno služební cestou šedesát tři. Do Vídně jich odešlo sedm. Císař František Josef dostal ke studiu a posouzení poslední výtisk. Vše ostatní se rozplynulo neznámo kde. Nebylo v Praze strážníka, který by se známým nechlubil nemravným kalendářem. Není důvodů, aby nynější akce proti pornografii měla jiný průběh. Zabavené výtisky opět záhadně zmizí, nahoru k nadřízeným půjdou jen trosky a ten nejvyšší v zemi dostane nedopatřením jediný exemplář - nešťastnou shodou okolností to bude fotografie stínové vlády žen - živoucí důkaz, že i boj proti nemravným kalendářům se dá politicky zneužít. Tak bude obyčejná pornografie konečně povalena. Rodí se však nová disciplína: pornografie politická.

Konečně svědek
20.3.2000    Mladá fronta DNES    str. 08    Názory
    KAREL STEIGERWALD        
Jakeš je tragikomickou postavičkou sluhy a provinčního okupačního správce, jemuž se předčasně pod prsty rozplynul zahraniční mocipán, na jehož bodácích sedával. Už byl několikrát obviněn z velezrady, vždy však směšně, matně, do ztracena. Nejsou prý zákony, nejsou důkazy a nejsou svědci. Jakeš sám dělá, že sloužil vlasti. Věc vypadá, že v českém státě se toleruje, když nějací občané uchvátí moc s okupanty, které si pozvali. Takto prostý velezločin neumí se u nás odsoudit. Nejsou svědci, nikdo Jakeše zradit neviděl. Gergij Šachanzarov, poradce Gorbačova, podává v časopise Dějiny a současnost (1/00) toto svědectví: "Jakeš v Moskvě prosil Michaila Sergejeviče, aby v žádném případě nepřiznával, že násilné potlačení pražského jara bylo chybou." Tak svědek by tedy už byl. Otázkou je, zda někdo o jeho svědectví bude stát a požádá jej, aby je podal i před českým soudem. Druhou otázkou je, co by tomu svědectví řekl český soud. Vždyť Jakeš po Gorbačovovi chtěl, aby okupace trvala, nikoliv aby začala. A tahle výmluva český soud také napadne.

Zaváděj komplikace, kde to jde
18.3.2000    Mladá fronta DNES    str. 08    Názory
    KAREL STEIGERWALD        
To, co pro lidstvo neznamená nic, je pro Rusy velký skok ke svobodě: na mobil už netřeba povolení. Byla to zelená policejní kartička s nápisem: razrešenije. Boj za tuto svobodu byl klopotný. Tajná služba dlouho trvala na tom, že musí majitele mobilů evidovat. Kdo Rusko zná, umí si představit, že tento názor sdíleli i občané. Zákaz a povolení, seznam, bumážka, potvrzení a stráž, přidělit a zabavit, to je vžitá Ruská pravda už po staletí. Důvod? Pro pořádek a proti darebákům! Nikde přitom není víc nepořádku než v Rusku. Ani ve zločinu Rusko nezahálí. Mohutný systém příkazů, povolení, stráží a poukázek ani nezjednává větší pořádek, ani nebrání zločinu, zato už od věků nesmírně sužuje ruský lid. Pro zločince je rájem. Jen oni dokážou nakonec celé to úmorné souostroví pořádku spravovat a vykořisťovat. My čeští Evropané se můžeme usmívat tomu ruskému pokroku, že už nemají bumážky na mobily. Brzy prý zruší i pasporty na internet. Smát bychom se však neměli. Rusové jdou cestou tam, my zase opačným směrem. Už je tu nemáme, ale plodíme sami jejich zákony. Několik desítek členů hamburské Opery, kteří mají v květnu vystoupit v Praze, pojede si - jednotlivě - na naše vyslanectví do Bonnu zařídit pracovní vízum za 44 marek. Národní divadlo v Praze zašle tamtéž pro každého umělce potvrzení, že bude mít v Praze ubytování. Ministr kultury prý dopsal ministru zahraničí jakousi supliku, aby byl vůči kultuře na hranicích shovívavý, rozuměj, aby přimhouřil (po rusku) oči. Stejně je na tom orchestr Liverpoolské filharmonie kvůli Pražskému jaru. A jiní a jiní. Z české hranice se pro slušné lidi zase stává čára potíží a nepříjemností, kterou jen zločin lehce přeskočí. Vláda se učí idejím Ruské pravdy, která říká: Zaváděj komplikace, kde to jde. Jen tak zvětšíš svůj úřad. Ale pozor, všichni jsme té ideji vlastně nakloněni. Přísnost na darebáky, rázná opatření, tvrdá ruka? To ať se navrhne! Každý si pomyslíme: správně! Jen tak na darebáky. Návrh "Vyplň trojmo, udělej dvě kopie, přidej posudek, dvě barevná fota a úřední ověření, vše odevzdej do pondělka" se schválí lehce. I my zvedneme ruku. Málokdo však domyslí, že to není opatření pro pořádek, že to naopak zločinci opět rozšířili své nepřehledné tvůrčí území, v jehož paragrafovaném šeru nás opět šeredně oberou.

Tajné služby? Nevím...
17.3.2000    Mladá fronta DNES    str. 08    Názory
    KAREL STEIGERWALD        
Vláda ráda plodí zmatek a chaos, ačkoliv jejím nejvyšším vyznáním je plán a koncepce. Neví, kdo bude místo propuštěného ministra Bašty koordinovat tajné služby. Baštův nástupce to nebude. Třetí den je nekoordinuje nikdo, Bašta si balí věci. To je pro organizace hypervojenského charakteru takřka smrtelné. Světem se hemží agenti českých tajných služeb - jeden přes druhého - bez koordinace. Nepřátelé země musí být šťastní. Služby máme čtyři. Na malou zemi je to dost velké číslo. Vztahy mezi nimi jsou spletité a jejich činnost i zájmy se překrývají. Bylo by zajímavé znát, jak je koordinoval pan Bašta. Naštěstí je to tajné. Bašta je známý zmatkář a snadno všemu uvěří. Měl kdysi ostudnou éru objevování "tajných" listin. Tajné služby mají nové módní slovo: nevím. Poslankyně Rujbrová (KSČM) neví, kdo je řídí. To je asi dobře. Komunisté by měli o tajných službách vědět ze známých důvodů co nejméně. Bašta, snad rozumně, chystal zákony o snížení služeb na dvě, civilní a vojenskou. Neví však, co s těmi zákony je. Krom Bašty neví to také nikdo jiný. Plán, jak hladce předat "koordinaci tajných služeb", není. Prezident se ptal Bašty, ten neví. Šéf parlamentní komise Klas se zeptá v pondělí Zemana. Doufá, že ten bude něco vědět. Baštova tajemnice Pelcová se baví: Je to srandovní, ptát se nás, protože my nic nevíme. Vláda ČSSD vždy obdivovala dalekosáhlé koncepce a nejlepšími odborníky připravené podrobné plány. Slibovala politiku hospodářskou i revitalizační, politiku zaměstnanosti i politiku zemědělskou. Jakou však má koncepci tajných služeb, nikdo neví. Asi žádnou. A to je rozhodně dobře. Tajné služby jsou dnes ve spárech chaosu a nejasností. Od dob, kdy byly předmětem nechutných politických tahanic a pletich, je to velký krok vpřed. Kdo vzpomíná na období "kufříků" a různých fanfaronských a nesmyslných výroků předních politiků o policejním státě a špiclování předáků, toho musí dnešní zmatek uklidňovat. Uplyne čas a po zmatku nepřijde nic jiného než normální stav. Tajné služby zmizí z našich zraků a tiše budou konat svou neviditelnou ochranu země. Stane se to nutně, neb vláda na to nemá žádný plán. 

Tyto komentáře vyjadřují stanovisko listu

S náhubkem, či bez náhubku?
16.3.2000    Mladá fronta DNES    str. 08    Názory
    KAREL STEIGERWALD        
Hned dva ústavní činitelé zvedli debatu o české policii do nejvyšší letové hladiny. Pro předsedu vlády jsou její speciální útvary neschopné a neproduktivní. Prezident považuje policejní služby naopak za dobré. Má však informace, že jsou v zemi síly, které chtějí policii destabilizovat. Požádal BIS, aby zjistila bližší údaje. Předseda vlády naopak požádal prezidenta, aby se staral o to, čemu rozumí. Taková šarvátka je neobvyklá. Politici by se jí měli vyhýbat. Nezávislost policie je věc háklivá a politik snadno upadne do podezření, že nechce policii zlepšit, nýbrž ochočit. Taková šarvátka může snadno vypadat jako pokus na někoho policii naschvál poštvat či jí kvůli někomu nasadit náhubek. Zeman říká, že policie kryje sto tisíc tunelářů a zavinila pád famózní akce čisté ruce. Prezident říká, že mocní političtí pachatelé se asi brání. Policie má být destabilizována, umravněna a zkrocena. BIS na prezidentovo přání vše vyšetří. Jakýkoliv její nález bude opět zpochybněn jako zaujatý a kryjící zločince. BIS bude označena za rozvalenou a neschopnou. Jak si s tím vším má poradit občan, který neočekává nic jiného než policii důvěryhodnou a kontrolovanou? Proti Zemanově kritice mluví statistiky. Policisté se mnoho naučili a jejich výsledky se zlepšují. Dopadli mnoho zločinců. Proti Havlovi mluví tytéž statistiky. Proč by nějaké síly destabilizovaly policii, která nikdy žádnou politickou kauzu nedovedla do konce? Taková policie by měla silám s máslem na hlavě vyhovovat. Pro Zemana svědčí policie sama. Je sice dobrá, ale také neschopná. Dodnes se nezeptala Lánského na jeho slavné konto. I pro Havlovo podezření to svědčí. Policie se Lánského nezeptala, protože byl místopředsedou vlády, a ty síly jí už navlékly náhubek. Zeman a Havel se přou, jsou však ve shodě. Lánský je jen příklad. Čtenář sám zná podobných dost. Policie je neschopná a ještě má náhubek. Nic není horšího pro policii než být předmětem takových vysokých podezření. Policistu, který vystoupí, aby nezávislost policie proti politikům bránil, budou všichni podporovat. Zato politici v téže roli jsou vždy podezřelí. 

Tyto komentáře vyjadřují stanovisko listu

Dávali syny na darebáka
15.3.2000    Mladá fronta DNES    str. 09    Názory
    KAREL STEIGERWALD        
Je v tom rozpor: lidé, kteří se zapletli s StB, stali se, ať z ochoty či pod nátlakem, spolupracovníky neboli udavači, mají již léta potíže. Strádají hanbou, jsou odstrkováni, ať už se něčeho odpudivého dopustili nebo ne. Každý se na ně rád podívá křivě. Lidé bývají podivně šťastní, když zjistí, že někdo jiný byl prý darebákem. Na lidi, kteří jim to udělali, protože těmi darebáky byli z povolání, na důstojníky StB, dochází teprve v poslední době. A ještě jen když si jich někdo náhodou všimne. Platí za řádné občany. Od policie odešli s výslužkou, jíž se odškodné obětí nemůže rovnat. Všude je o ně zájem, i u soukromých firem. Jsou považováni za odborné policisty a říkává se o nich: ten estébák, to je pane machr. Sami se také nestydí. Říkají: Ano, jsem machr. Na obrazovce viděli lidé estébáka Zavadila, jak tvrdě bojoval s demonstranty. Potíže, které mu to vynese, jsou nepatrné: je advokátem a všichni mu mohou vlézt na záda. Starý Zavadil býval mocipánem z nejpřednějších. Vzniká otázka: Co to měli ti komunisté za režim, že dávali k estébákům rovnou své vlastní děti?

Proč se Petr Pithart nehlásí
15.3.2000    Mladá fronta DNES    str. 08    Názory
    KAREL STEIGERWALD        
Staré Rakousko: žlučovitý přednosta naslouchá za dveřmi a náhle vniká do kanceláří či důmyslně rozlepuje poštu podřízených. Nemějme mu to za zlé. Úředníci jsou potměšilí a líní, kradou sponky, hrají v pracovní době maso či moře-město-znamení a utrhují se na žadatele. Starý pán musí být jako pes. I Hofburgem plíží se za úředníky ustaraný mocnář s trýznivou otázkou: Nelenoší? Na Pražském hradě později Ludvík Svoboda zvaný generál dítě zastavoval úřednictvo: Kdy jste byl u holiče? Zde máte dvacet korun, vezměte si mé auto a jeďte se ostříhat. Moderní doba přináší moderní nástroje. Úřednictvo rozsáhle klevetí do telefonu. Starosta je pomocí telefonu odposlouchává a do rozhovorů s tchyněmi náhle vstupuje jako Bůh. Ukončete hovor a ke mně, zní rozkaz ze sluchátka například v Lanškrouně. Daleko není doba, kdy starosta ty darebáky i uvidí na displeji: civí, pospávají, na referátníku krájejí si tlačenku! Je to téma pro ombudsmana. Starosta poslouchá naše hovory! Přednosta se bude bránit: Jsou to darebáci, kecají do telefonu nesmysly a pracovní doba běží! Je to zásah do soukromí, řeknou úředníci. Starosta napíše: Úředník žádné soukromí nemá! Je to osoba veřejná, všem přístupná, tedy i mně. Lidská práva, zvolají úředníci! Já vám dám lidská práva, vy lumpové, pomyslí si starosta. A potměšile nechá zavést na lanškrounské náměstí hlasitý odposlech úředních telefonů. Chudák pan ombudsman. Petr Pithart tohle ví. A proto se na ombudsmana nehlásí!

Jsem osvícenec, nebo chrapoun?
14.3.2000    Mladá fronta DNES    str. 09    Názory
    KAREL STEIGERWALD        
Michael Žantovský nepostupuje ve věci Albrightové poctivě. Přidělil mi neobhajitelné názory, které nezastávám, a ty rozdrtil (MF DNES 11. března). To by uměl každý. Kádrová selekce Čech - Nečech, našinec emigrant, vlastenec - cizák, opustíš-li mě, zahyneš - kde něco tak hloupého říkám? Neříká to dokonce ani nikdo jiný. Nevím, že by vyčítali Kavanovi emigraci. Vyčítali mu problém s StB a jeho konkrétní politické kroky. Pavel Tigrid - kdo mu vyčítal, že žil v zahraničí? Ostatně - to by například byl (pro mne) dobrý prezident. Ani švédskému občanu s rakouským kontem, Lánskému, nikdo nevyčítá, že je Švéd, nýbrž podivnost jeho rakouského konta. První ministr zahraničí České republiky byl dokonce cizinec a nevyčetl mu to, klobouk dolů a zaplaťbůh, ani nejzavilejší odpůrce. Naopak - dodnes má velkou míru obliby. Není třeba Čechům vždy jen nadávat. Paní Albrightové si vážím stejně jako Michal. Kundera byl mým učitelem, je mým idolem, že bych mu vyčítal francouzské občanství, je nesmysl. Ale to Michal ví. Může mě klidně počítat mezi osvícence, či mezi chrapouny, rád bych však, kdyby hodnotil jen ty názory, které skutečně mám. Napsal jsem, že země, která nedokáže sama řešit své politické konflikty a opájí se představou, jak na místě prezidenta "sedí" slavný a mocný ministr jiného státu, je nedospělá a nemá odvahu k samostatné existenci. Kdo si nechce sám vládnout, ten se vládnout nenaučí. Co je na tomto evidentním názoru chrapounského a proč jsem za to dostal tolik po čumáku, nevím. Někdy si říkám, proč se mám s těmi politiky věčně hádat. A navíc o něco tak neskutečného, jako je nápad s kandidaturou paní Albrightové. Ostatně oni stejně neoslovují mě, nýbrž své hlasy. Ale abych si toho chrapounství užil, přidám drb, který každý stejně už ví. Myšlenka kandidatury paní Albrightové je dílem lidí, kteří mají děsivou hrůzu z toho, že by příštím prezidentem mohl být případný kandidát smluvněopoziční mašinerie Václav Klaus. Nu, toho je možné se děsit, proč ne. Ale Klause musí ti pánové porazit ve volbách, budou do té doby hned dvoje. Jiná cesta není. Jenže strach propůjčuje lidem nesoudné oči: chtějí Klausovi čelit sice nereálnou, zato však mocnou autoritou, jakou paní Albrightová bezesporu je. A právě této naší obezličce říkám provinční mazanost a nezralost, ať už sám jsem chrapoun, či osvícenec. Vždyť uvažme, že ve světě je vedle Albrightové tolik dobrých politiků, že by vydali na celou českou vládu. Přednosti takového řešení nemusím jistě vypisovat.

Mistr hluku
14.3.2000    Mladá fronta DNES    str. 08    Názory
    KAREL STEIGERWALD        
Pokud by šlo o hluk, byl by Miloš Zeman jistě první. Různých hlučných událostí, myšlenek či příhodiček vytvořil snad nekonečné množství. Má takovou povahu. Nejnovější hluk se jmenuje Mrtvé čisté ruce. Jak je odklidit ze světa? Baštův pád nestačí. Na řadě jsou elitní policejní útvary. Čeká je reorganizace a čistka. Téměř v jejich čele, tvrdí Zeman, jsou bývalí řidiči služebních aut. Kámen nezůstane na kameni. Jaký smysl má tento hluk? Jediný: čisté ruce nahradí padající hlavy. Pěkný hluk. I kdyby to dosud fungující policejní útvary mělo stát holý život! Slabý výkon české policie je také důvod, proč vláda požádala o pomoc FBI, chlubí se efektně Zeman. Potíž je, že v téže době vyjádřil s prací obou ohrožených útvarů spokojenost prezident. Šéfovi útvaru pro boj s mafiemi udělil dokonce pamětní medaili. A nejen to, chce vysvětlení. Spokojen byl i ministr vnitra. Takovou situaci nenechá Zeman ležet ladem. Grulich svou odměnu již zná. A prezident? Neplní dohody o výměně ministrů, řekl mistr hluku. Rozuměj tomu: Ať mi nestrká nos do elitních policejních útvarů, tam řádím já. Zeman říká, že celé to jeho hrůzné odvolávání ministrů padá na prezidentovu hlavu. Plete cosi o návrzích podaných současně, podaných za týden, v onom intervalu, v tamtom intervalu a kdy se prezident s tím setká, s oním setká, že bude jakási metoda toho odvolání, a co je s čím v rozporu a co z čeho jednoznačně na kterém plesu Hradní stráže vyplynulo. Věří, že někdo bude ty vývody rozmotávat. Přehlíží jediné: odvolávání ministrů je založeno na prosté myšlence, že konat musí nejdříve předseda vlády. O plesech a metodách ústava neříká nic. Zato říká, kdo je to šéf exekutivy a za co je odpovědný. To žádný hluk nezastře. Elitní útvary takřka komandují řidiči? Ty jsi druhý rok jejich předseda vlády. Prezident brzdí rekonstrukci vlády? Vždyť jsi ji dodnes nenavrhl. Mistr hluku měl by změnit metodu. Takto přijde brzy o uši, my o rozum. Vždyť ani s tou FBI nemá pravdu. Dohoda o zřízení její pobočky je stará už pět let. 

Tento komentář vyjadřuje stanovisko listu

Vzpomínka na časy pořádku
13.3.2000    Mladá fronta DNES    str. 06    Názory
    KAREL STEIGERWALD        
poznámky 

Teď, když už je po všem a ostudu už spolykala, omlouvá se ČT za vysílání majora Zemana. Omluva sama má obvyklý český odér, dupla po předchůdcích nynějšího vedení. Ale ti, kteří zvrzali "besedy" i "poučné dokumenty", v ČT jsou. Nesmí se tolik věřit, že příchodem nového pána a plivnutím na starého změní se televizní svět. Vedení televize mohlo však místo omluvy říci, že vysílání seriálu bylo přínosem. Rozbilo na padrť dva mýty. Mýtus o "profesionálně napsaném a natočeném napínavém seriálu" a mýtus o "nebezpečí dokonalé profesionální propagandy". Seriál je mizerný, často hraničí se slaboduchostí. Zlaté americké slátaniny! A pro myšlenku komunismu získal mistr propagandy jen toho, kdo už se dávno získal sám. Zeman je kultovní dílo české tvořivé idiocie. Parlament by jej nejraději zakázal zvláštním dekretem. Úzkostně se sterilizovat "uvážlivou cenzurou", maskovanou "veřejnoprávností" či obavou z "propagace nenávisti" může být jen bezděčným návratem k časům pořádku, kdy se zakazovalo bezmála vše, abychom zůstali uchráněni před zhoubným jedem života.

Jak umírají carové
11.3.2000    Mladá fronta DNES    str. 10    Názory
    KAREL STEIGERWALD        
Miloš Zeman šokoval prohlášením, že z vlády budou odvoláni ministři Grulich, Císař, Bašta a Peltrám. Šok nepochází z novosti toho prohlášení, nýbrž právě naopak z jeho stáří. Tato čtyři jména jsou veřejnosti známa týdny. Běží o nich veřejná debata. Jediní, kdo tu debatu odmítali, byli právě ti čtyři ministři a předseda vlády sám. Je i seznam lidí, kteří je nahradí. Miloš Zeman jména sdělí, až uzraje čas. Ale každý už je zná dnes. Není tomu dobře rozumět. Kde se ta jména rodí, kdo je komu prozrazuje, jsou to úsudky Zemana, či se i Zeman ta jména dozvídá jako my - z novin - ale jako poslední z nás? Čte snad staré noviny? Anebo je tato odvolávací taktika součástí dalekosáhlého plánu, jehož moudrost je nám smrtelníkům nedostupná? A šok druhý - proč budou ti pánové odvoláni? V resortech, které řídí, zaostává podle Zemana vláda za vládním prohlášením. Jak, v čem? A co ostatní ministři? Nezaostávají? A není někdo příliš vpředu? Miloš Zeman přece ví, že vládní prohlášení je dobře napsané dílko opozičních fantastů, zatímco všední život vlády je jiný. Řeší jiné problémy, jinak a jiným směrem. Možná bychom byli zvědavi na obsáhlejší Zemanův rozbor či konkrétnější reflexi vládního konání. K rozsáhlé rekonstrukci vlády by se taková úvaha rozhodně hodila. Místo toho vynořuje se jediná otázka: rekonstruoval by Miloš Zeman vládu, kdyby mu to nepřikázal smluvní partner? Odpověď zní: Nerekonstruoval. Premiér udělá vše pro to, aby své straníky přesvědčil o opaku. Proto ten prapodivný tanec se jmény ministrů. Má sugerovat vlastní myšlení. Jest takový samoděržavný postup pro případ, že náhle zemře car. Protože nic nesmí být náhlé, řekne se lidu, že se car nachladil a uzdravil. Po čase se zas nastydne, dostane horečku, přijdou lékaři s pijavicemi a pop s bohoslužbou. Pak, za mnoho týdnů, až všichni už si zvyknou, na tiskové konferenci na chorobu zemře car. Otázkou je, v kterém stadiu té choroby právě jsme.

V šerosvitu symbolů
10.3.2000    Mladá fronta DNES    str. 08    Názory
    KAREL STEIGERWALD        
poznámky 

Stala se strašlivá věc: po deseti letech se na ústeckém náměstí vynořila nestvůra - srp a kladivo. Léta žila pokojně skryta zrakům pod cedulí s informacemi o životním prostředí. Už to je určitá metafora zvenčí popílky, kyseliny, smog, uvnitř srp s kladivem. Nestvůra vzbudila rozruch, ačkoliv by se dalo říci: co se divíte, po čtyřiceti letech. Možná, že komunisté začali pomlaskávat - naše slunce jde zas vzhůru. Slušní lidé se polekají a honem připíšou vedle nestvůry seznam osob, které polkla. Pak ji zas zakryjí. Aby bylo jasno. Stavět sochy a bourat sochy. Ku slávě boží, proti Bohovi. Prodíráme se šerosvitem vyčichlých symbolů, má mít Šverma sochu, nebo ne? Zbořit Háchovu desku, vyvěsit Háchovu desku. Stalin, Antistalin. Ze symbolů táhne se totiž jako med i podivný trestný čin. Srp s kladivem, hákový kříž a třebas i morový sloup na Staroměstském náměstí - pachatelé poroby? Pryč s nimi! Ale sochy, srpy, kříže nejsou pachatelé, nýbrž svědci. Takoví jste tenkrát byli. Tak si už konečně vlezte na záda s těmi spory o symboly. Zrak otočte k životu - tam je spor a zápas.

Kdo vylepší ubohé české komoňstvo?
8.3.2000    Mladá fronta DNES    str. 08    Názory
    KAREL STEIGERWALD        
Veřejné mudrování o tom, že by americká ministryně zahraničí Albrightová měla být českou prezidentkou, může sice leckterého zabedněnce s komplexy potěšit (vyšvihli jsme se vysoko, matičko), ale mělo by raději co nejdříve ustat. Je to uvažování ostudné. Dělá z České republiky balkánský pašalík, zemičku třetího řádu, která si vyškemrává po světě panovníka z lepší rodiny a z jejího obyvatelstva nesamostatná děcka, která nevědí, k čemu vlastně stát vůbec mají. Je v tom ponižující lokajství. Ó přijď, velký, a odpomož nám nehodným od našich hříchů! V absurditě této ideje leckdo vidí "originalitu" českého řešení. Ministr zahraničí jednoho státu se stane prezidentem státu druhého. To je skutečně originální, ale je to také výraz nabubřelé servility a s ní spojeného sebeponižování a nezralosti. Podobných originalit naše území už porodilo dost. (Jen namátkou: bratr císaře Franze Josefa přijal místo císaře mexického. Do tří let byl sněden!) Jsou tu Češi skutečně jen od toho, aby se vlichocovali Brežněvovi se socialismem s lidskou tváří a za pár let nato americké ministryni s českým trůnem? (Proč tedy ne rovnou Clinton? Po volbách bude také volný.) Ale mohli bychom už pochopit, že žádný prezidentský úřad není trůn, který lze podle přání a tužeb nabízet vyhlédnutým osobnostem, případně okouzlujícím osobám, které právě spadly z nebe či mají velké celosvětové zásluhy. Je to úřad politický, jehož se ve zralé svobodné zemi dosahuje normálními politickými postupy. Volby, hlasy, partaje. Prezidentem se stává ten, kdo se k cíli léta touto klopotnou demokratickou džunglí probojovává. Proti tomuto všednímu, zato osvědčenému postupu se mohou postavit postupy efektnější a oslnivější. V Polsku - boháč z Ameriky dá každému voliči sto dolarů. Rumuni si přivezou stařičkého krále. Češi? Rovnou velkou Češku - ministryni z USA! Není doma kandidát - namítá se. To odpovídá vžité představě, že český prezident je něco nadzemského, co k nám přilétá z nevšedních končin, jichž my hříšníci nejsme hodni. Pokud tuto představu přijmeme, pak kandidát skutečně není. Dosud jsme měli jen dva opravdové prezidenty. Oba se významně podíleli na založení demokratického státu, oba z nevšedních končin přilétli a ať sami chtěli, či ne, rychle se z prezidentů proměnili v tatíky vladaře. Třetího takového tatíka nemáme - proto asi ta Madeleine Albrightová. České tužbě vyhovuje, andělský typ z nevšedních velkosvětských končin je, má styky, zná ji svět, není ucouraná jako my, a až sem přijde, dá vše do pořádku. Ukázala by světu, jací jsme kabrňáci. Ona, česká Američanka, na Pražském hradě, my pod ní, v podhradí, to Poláci ani Maďaři nemají. Zas bychom byli první. Její kandidatura má však i své mouchy. Zanedlouho už ministryní USA nebude. Republikáni, pokud vyhrají, budou na její hlavu nepochybně metat těžké výtky. Může mít značné problémy i s nepovedenou kosovskou expedicí. Výtky by pak padaly do Pražského hradu. To by se českým školábrům nemuselo líbit - že nám nadávají Američané. Ona však říká, že nabídku nepřijme. Školábr hned dodá: Ve své současné funkci ani nic jiného říci nemohla. Ale pro jistotu kdyby skutečně nechtěla - české komoňstvo by se urychleně mělo vydat na cesty. Někde v dálavách jistě žije princ dost urozený, aby vylepšil náš český chov. Celé to hledání příštího prezidenta nejvíc připomíná Gogolova Dobčinského s Bobčinským, kteří chtěli vzkázat do Petrohradu samému carovi, že žijí. Kdyby se na ně ovšem car ptal.

Havrani za časů rekonstrukce
7.3.2000    Mladá fronta DNES    str. 10    Názory
    KAREL STEIGERWALD        
poznámky 

K nastávajícím změnám ve vládě lze napsat toto: Jdeš polem v předjaří, na drátech se zimomřivě choulí hejno havranů-ministrů. Jako by říkali, co nás asi čeká? Vtom tleskneš, havrani se zvednou a táhle krouží obzorem. Poděšeně hýkají, až se divíš, jsou to havrani, či se nebem vznášejí oslové? Jdeš dál, vše se uklidňuje. Kraj ztichne. Havrani-ministři váhavě usedají zpět na dráty a rozrušeně ropotí. Bude už klid? Díváš se, hejno je stále stejné a přitom každý havran sedí jinde. A to je právě ta rekonstrukce. Klaus tleskl, havrani poplašeně vyletují a zkoumají, zda se bude něco dít. Zeman tvrdí: nikdo netleská, létáme si, jak chcem. Bude se něco dít? Dít se nebude nic. Klaus dotleskal. Havrani zas sedí, zem voní oranicí, ale do jara ještě daleko. V hejnu chvíli ropot, vzpomínka na neštěstí a postižené druhy, pak vše sychravě utichá.

Hle, stát
7.3.2000    Mladá fronta DNES    str. 10    Názory
    KAREL STEIGERWALD        
Byl vysoký, štíhlý a i jako stařec se držel zpříma. Vyjadřoval urozenost. Měl krásnou lebku, jakousi přímočarou noblesu chování. Měl rád pěkné lidi a nepěkným nepodal ruku. Všem velmi utkvěl. Již tento popis postačí, aby každý věděl, o kom se píše. Byl nejvyšším prezidentem. Všichni jeho následovníci byli menšího vzrůstu, třebaže průměrná výška obyvatelstva od jeho časů po dnešek stoupá. Ve svitu té postavy zahřeje se dnes rád každý politik. Je to jakoby velký předchůdce všech. Natolik zkameněl. Musí to být líto komunistům, kteří jej označovali za vraha, a dnes i oni řeknou: velké postavy potřebuje každý stát. Liboval si v kritickém myšlení, vyzýval k revizím, k přehodnocování, k novému promýšlení, sám často v životě šel proti všem, a nebyl proto doma oblíbený. Mnohokrát jej vypískali a zhanobili. Jindy byl vzýván jako bůh mladého státu. Říkal, že svět jde doleva - k čemusi, co lze nazvat "splnění sociálních práv". Ale svět šel jinam - cestou komunistického a rasového socialismu, teroru a bezpráví. Svět, to víme dnes my, dostal jinou podobu, než on očekával. Stal se naším "tatíčkem". Napomáhal tomu sám. Říkal: stát to potřebuje. Sedával vzpřímen v koňském sedle, měl čepici se štítkem, vysoké jezdecké boty. Ano, na koni a na známkách byl nejkrásnější. Podobizna jako by sama říkala: hle, stát. Myslel, že takto zavede do mladé republiky "svobodné poměry" a "odvahu" stát poctivě budovat. Říkal, že český člověk potřebuje jasný symbol, aby se mohl s novou demokratickou republikou ztotožnit. Bral jako povinnost, že tím symbolem bude on.  České prostředí je mocné: rádo vše promění ke své provinciální podobě. Muž konfliktů a sporů se stal symbolem nehybnosti a falešných mýtů, jakýmsi naším demokratickým Habsburkem, jenž bdí nad všemi a dívá se, jak to ti dole pod hradem "dělají". Brzy mu bude konečně vztyčena v Praze socha. Kriticky zhodnocen nebude nikdy. Přicházejí nové postavy a nové mýty. 

Tyto komentáře vyjadřují stanovisko listu

Císař na Moravě
3.3.2000    Mladá fronta DNES    str. 09    Názory
    KAREL STEIGERWALD        
První Přemyslovci měli následující zvyk: vzájemně se zavírali do vězení, mučili se, vylupovali si oči, usekávali ten orgán, který dělá z mužů muže, a nakonec se propichovali kopím - případně třebas i na záchodě. A mezitím, v těch obdobích mezi vězněním, propichováním a usekáváním, žalovali na sebe navzájem až v Německu. Bylo to krutou dobou. Život byl tvrdý, mizerný, za mnoho nestál. Šmik, pích a bylo po životě. Druhým důvodem byl nemilosrdný boj o to, kdo z příbuzných bude knížetem. Bratr, strýček, synovec? A proč žalovali až v Německu? Císař byl silný a mohl zasáhnout ve prospěch žalobníka.  Tradice je tradice. Tošovský na Klause žaluje také v Německu. Poví tam ty nejvážnější stížnosti. Vzápětí tamtéž žaluje na Tošovského Klaus. Vypíchnuté oči očekávejme každým dnem. Useknuté... dál to nerozvádějme. Jsme však národ Přemyslovců. Poučení: Když nesváry vrcholily, císař zabral Moravu.

Tajemství kontra svoboda
3.3.2000    Mladá fronta DNES    str. 08    Názory
    KAREL STEIGERWALD        
Od časů, kdy i fotografovat nádraží bylo trestné, jsme pokročili vpřed. Ne však příliš daleko. Novinář, který před časem ukázal do televizní kamery utajený dokument, je obviněn z vyzrazování státního tajemství. Ve skutečnosti jde o toto: šéf tajné služby vydával kamaráda, který řídil opilý, za agenta a novinář na to přišel. Ponechme stranou otázku, zda agent může řídit opilý, čili zda pro agenta neplatí zákony. (Skutečný opilý agent opilost jen hraje. Je ale střízlivý, aby ukolébal jiné agenty, kteří opilost také jen hrají, aby zas ukolébali jej. Toť tajné služby!) Náš šéf tajné služby ovšem policistům lhal, nejednalo se o jeho agenta, nýbrž o opilce. Novinář to vyzvěděl a zveřejnil. Protože agenti jsou tajní, vznikla dramatická situace. Je víc právo na informace, či zákon o utajovaných skutečnostech? Soud jistě nějak odpoví. V pozadí však zůstávají další otázky. Jsme skutečně svobodní občané? Dovolíme státu, aby skrýval za ohradou "utajení" své chybující zaměstnance? Chránit utajované skutečnosti to zní velmi vznešeně, až to vyvolává bázeň. Před majestátem takových slov třeba smekne i soud a dá novináře zavřít. Nežijeme v zemi, kde by bylo svobody příliš. Je spousta věcí, které za občany rozhoduje stát. Vydává také spousty "povolení" ve věcech, do nichž mu nic není. Máme vládu, která by snad vydala i závaznou směrnici "Jak správně psát verše". Občan se stále cítí spíše jako uťápnutý plašan než jako sebevědomý poplatník, který si umí na stát i došlápnout. Nedivme se, tak to u nás léta chodí. Je nestoudné, že i v případě tak průhledném, jako je úředníkovo švindlování s opilstvím a kamarádšoftem, troufne si stát nasadit na opovážlivého žurnalistu "vyzrazené tajemství", ačkoliv jde jen o kabát z ostudy. Na ochranu státních tajemství měli bychom si proto dát velký pozor. Měli bychom dávat přednost svobodě šířit informace před zákonem o jejich utajování. Pro každou vládu je vždy lepší vydat zákaz fotografovat nádraží než se nechat obtěžovat otázkami, proč ty vlaky tak mizerně jezdí. Z tohoto hlediska bude proces "svoboda slova kontra utajovaná skutečnost" nesmírně důležitým dodatkem k ústavě. 

Tyto komentáře vyjadřují stanovisko listu

Nápadná chudost poznání
2.3.2000    Mladá fronta DNES    str. 08    Názory
    KAREL STEIGERWALD        
Eichmannův deník byl po osmadvaceti letech odtajněn. Je zbytečné přemýšlet, proč byl vůbec utajován. Neexistuje žádný spravedlivý důvod držet historii pod pokličkou - byť by byla tak strašlivá jako ta Eichmannova. Pro zdraví lidských duší se vždy více vyplatí "vědět" než "nevědět". Ale státy mají asi jiné zdraví. Česká republika není jedinou zemí, která má s morem "utajování" potíže. Kdejaký stát by se rád "vyrovnal" se svou nepěknou minulostí, ale "utajování" je v módě ještě víc. Fakta z archivů vytékají sporadicky. Lidé si tvoří novou minulost. Dá to méně práce než "poznat" a přináší to také více užitku - každý si udělá minulost, jakou potřebuje. Eichmannův deník utajovali byrokrati právě toho národa, jemuž tak strašlivě ublížil. Každý utajovač se však tváří, jako by prospíval kdovíčemu dobrému. Přesto však po padesáti letech o nacismu víme už vše. Zvlášť posledních deset let přineslo krom záplavy úvah, rozborů a studií také ohromné množství informací, dokumentů a zpráv - od nejjemnějších pohybů diplomacie až k osudům kosti z hlavy Hitlera. Kdo věří, že to dalo lidem větší poučení, mýlí se. Násilníci zas hajlují, Osvětim každou chvíli někdo popírá, hákové kříže se zas malují. O nacismu máme ohromné poznání, ale noví nacisté o ně nestojí. Kdo vejde do českého knihkupectví, musí si povšimnout drtivé převahy literatury o nacismu nad literaturou, která se zabývá komunismem. Po deseti letech - nápadná chudost poznání - kolik je dokumentů, vzpomínek a osobních svědectví obětí i předních komunistů, kolik solidních pokusů o rozbor souvislostí, příčin a smyslu tehdejších dějů? Kolik je netajných informací z komunistických archivů? Možná že o přímý pohled do tváře komunismu nikdo příliš nestojí. Nikdo si nemůže být zcela jist, co by v té tváři rád či nerad uviděl. Komunismus je pryč, bůh s ním, čert s ním. Hlavně žádné zbytečné patlání v té zapomenuté historii... Zatímco hitlerismu věří jen pár stovek lidí, v komunismus snad dvacet procent voličů. A proč by ne. Stopa, kterou zanechal, je čím dál přívětivější. Vše ostatní, celé to zlo, leží v archivech. 

Tyto komentáře vyjadřují stanovisko listu

Svoboda: tři hlavy sysla
29.2.2000    Mladá fronta DNES    str. 09    Názory
    KAREL STEIGERWALD        
Starostové a starostky šedesáti tří obcí a měst převzali z rukou Václava Klause dekrety, které je opravňují užívat vlastní znaky a prapory. Je to pěkná zpráva. Mít ve znaku tlustou selku s kosou, bečku piva či pečené sele s hlavou Turka a mít na obecním praporu neméně zajímavé vyobrazení, třebas tři kančí ocásky či nekrytý šek, to je jistě užitečné i krásné. Zvyšuje to lásku k obci. Prapory vlají, hudba hraje, holky tančí, vpředu znak - člověk je hned víc hrdý. Znak i prapor říkají všem: taková jsme obec. Náš předek vypil z protestu a na vztek Němcům sto piv na posezení - proto ta bečka na radniční zdi. Ve svatosvaté Lomnici nad Popelkou například kdysi zajali Tatara, jenž tam nikdy žáden nebyl přibyl - mají jej proto ve znaku!  Rozhodně je správné podporovat lásku k domovské obci, té nejužší vlasti. A je už načase, aby Klaus některým obcím udělil i právo dobytčích trhů, právo truňku a freje či právo svobodně drtit kamení v lomu za obcí. Inu, tak to chodí u nás ve středověku - přijmout z rukou pána výsady, povýšení, práva a ověnění. Pak je slavnost s pivem - hleďte, co nám pán dal.  Jak by to asi dopadlo s obcemi, které by se neptaly a z rukou Klause by nic nevzaly, nýbrž vše zařídily po svém? Takové samozvané prapory a neschválené znaky - byl by to trestný čin? Čemu by se taková svoboda a svévole praporničení příčila? Takže nakonec je z tak pěkné a veselé věci, jakou je obecní prapor s orlím zubem a trojhlavý sysel nad městskou bránou, zas jen jakýsi výraz českého lokajničení - kvůli čemu všemu si musí lidé žádat o povolení až v Praze - dají nám páni znak, či nedají?  Svobodní měšťané na Prahu nečekají - prapor si sami vyberou. Tak dnes vypadá pokroková Evropa. Ale tato svoboda má svou potíž: nikdo o ni nestojí, je nepěkná. Copak to je nějaký honor, když městskou vlajku světí nějaký náš obyčejný, trošku připařený Tonda Doležálek? Ovšem cestování do Prahy, v Táboře přestupovat, až do malostranského paláce, tam v síni je i pískovcový lev, nahoře nad ním tyčí se sám Hrad, a v síni Klaus světí za hřmotu hudby trojhlavého sysla z našeho šumavského městečka, to je teprv nádhera. Doležálek, Klaus, smokink, slzy dojetí. Tato sláva platí víc než celá svoboda!  Mít pány je krásnější než být svobodný. Přináší to větší lesk a víc vznešenosti. Ve sněmovně je na to celý poslanecký podvýbor pro heraldiku, erby, prapory a sváteční uniformy. A ten už chystá pro každého něco.

Vnitřky duté, vůkol splněno!
28.2.2000    Mladá fronta DNES    str. 08    Názory
    Karel Steigerwald        
podhled 

Říká se: Dělej co dělej, dětmi nezatopíš. Co chce toto podivné úsloví vyjádřit, není jasné. Proč vůbec existuje? Byl snad někdy někdo, kdo by chtěl dětmi zatápět? Jistěže ano. Na zámku, snad Kratochvíle, je nad krbem na římse reliéf - morbidní výjev. Děti jsou tam metány do ohně, který je stravuje. Dětmi zatopíš, říká reliéf. No fuj. Ministry spotřebuješ - říká podobně Miloš Zeman. Pracují, pracují a ubývá jich. Plní své závazky a mizí před očima. To sám duch dějin je vyžírá zevnitř, podoben tragickému mamutímu červotoči. Možná to je důvod, proč je třeba spotřebované ministry vyměňovat za nové. Je to tak správně, říká Zeman. Vládnutí je třeba se oddat cele, se vším, a nechat se spotřebovat. Je to třeba a vlast to chce. Úkoly ministry stravují. Vládnutí není žádný primitivní šolich vládnout začne celý chlap, třebas Peltrám, před kterým je hromada naléhavých vládních úkolů. Na konci vládnutí se v prachu země válí jen zvápenatělá schránka Peltráma, uvnitř nic, vše vyžráno, vyhlodáno, a vedle té prázdnoty - splněné úkoly. Zeman zpočátku věřil, že vládnutí dělá z lidí sebevrahy. Na konci vládnutí, myslel Zeman, chlap ministr visí na provaze a vedle něj - zas ty splněné úkoly. Dnes se ukazuje, že nejde o špagát, nýbrž o vnitřní spotřebu toho materiálu, kterému se nepřesně říká vláda. Jsou to dva pohledy na tutéž situaci: na trámu na půdě visí vláda, ministr vedle ministra, vítr jimi pohrává a dole pod nimi národ je rád: úkoly byly splněny, sláva vládě, která nahoře visí. Druhý pohled je novější, Zeman přišel s ním teprve v posledních dnech. Spokojený národ hledí na hromadu prázdných kokonů či kukel, které tu zbyly po vládě - vnitřky duté, spotřebované a všude vůkol splněno! Zeman tu novou ideu vyjadřuje bonmotem: Kdo má prázdnou makovici, ten se neoběsí. Ať už viselci, či prázdné makovice - jedno je patrné: vládnout znamená obětovat se. Je v tom určitý patos: žiješ, myslíš, miluješ a náhle tě povolají do ministerského křesla. A se vším je konec: splníš úkol a je po tobě. Vládnutí tě spotřebuje. Už tě čeká jen ten špagát nebo prázdná makovice. Ale ty neuhneš, obětuješ se. Nesplněné úkoly to žádají. Jdeš tragicky důstojný, osamělý v úkolu, jdeš do vlády, dát se vyžrat. A ve tvé spotřebované makovici zní už jen poslední útěcha: vládou nezatopíš. Nu, kdoví.

Ne kat, nýbrž šašek
25.2.2000    Mladá fronta DNES    str. 08    Názory
    KAREL STEIGERWALD        
Pěkné výročí: dvaapadesát let. A pěkná bilance: pro někoho čas zániku, zpustošení země, hromady mrtvých, miliony zlomených osudů. Pro jiné léta mládí, úspěchů, budování, boje za mír a za nový, nový svět. Ransdorf: Naše země před rokem 1989 byla bohatší než Itálie. Jak však vysvětlit ty mrtvé?  Byly to přehmaty složitých časů. Zlí lidé zneužili ideálů jiných. Když se kácejí stromy, odletují třísky. Došlo k porušování leninských norem stranického života. Antonín Novotný vtipně o popravách z padesátých let: Soudruhy semlel mlýn, který sami roztočili. Výstižně celou tu absurditu vyjádřil za časů perestrojky mladý divadelní režisér v Irkutsku: Uvědomte si, továrišči, že v období stalinské nezákonnosti měl Sovětský svaz mnohem více obětí než USA. Chtěl říci, že stalinské nezákonnosti byly epochou - asi jako gotika -, která obešla svět, a že Sověti byli zase první. Deset let po svém zhroucení prožívá komunismus poslední bitvu. O svou pověst. Stane se heroickým pokusem lidstva nastolit šťastné zítřky, či naopak krutým běsněním lidské nenávisti? Zůstanou po něm dvě strhující vyprávění. Jedno o kráse nezištnosti, o hrdinství a lidskosti, o světle a jasu. Druhé o mučení, o ničení civilizace, o tmách, o krvi a výkalech. Kdo se dožil konce komunismu, vzpomene i na vyprávění třetí. O směšnosti, všeubíjející malátnosti, o provinciální nabubřelosti a malosti. Konec byl zvláštní. Komunismus padl v dobách, kdy krutost převážně již vyvanula, kdy spíše než strašný byl směšný a ubožácký. Krvelačnost Lenina, Trockého či třebas pitvorného kata Urválka už dávno nahradila nekonečná směšnost Jakeše. Komunismus nebyl poražen, padl svou vnitřní silou. Komunisté nebyli vybiti v boji, popraveni, odsouzeni či uvězněni. Mnozí komunisté se dokonce o konec komunismu významně zasloužili. A jak také jinak, když komunistou v té době soumraku byl už skoro každý. Komunismus nebude nikdo soudit. Jedni ho porodili, druhé porodil on, ti třetí jsou už mrtví. Ve vzpomínkách živých nezjevuje se kat, nýbrž šašek. Žádný norimberský soud nebude uspořádán. Zločiny komunismu budou odpuštěny a zapomenuty. Obětem zůstane hořká naděje: snad bude zapomenuta i jeho sláva. 

Tento komentář vyjadřuje stanovisko listu

Od Hradu dále, dále
24.2.2000    Mladá fronta DNES    str. 10    Názory
    KAREL STEIGERWALD        
Prezident republiky si pozval na kobereček ministra Grulicha a vyčinil mu za policejní postupy v případech, v nichž figuruje Česká národní banka. Podle mluvčího Špačka nelze mluvit o zasahování do vyšetřování. Byla to jen kritika přehmatu vyšetřovatele. Ještě že to mluvčí řekl. Veřejnost by si mohla o této nezvyklé schůzce myslet něco jiného. Ale česká policie je naštěstí, padni komu padni, na politice nezávislá. Vyšetřovatel Skrovný řekl do novin, že zvažuje Tošovského trestní odpovědnost. To neměl říkat. Ministr Grulich po hradní návštěvě dohlédne, aby se to příště nestalo. V dnešní době "trestní odpovědností" vyhrožuje kdekdo kdekomu, ovšem odskáče si to zrovna vyšetřovatel Skrovný. Nu, měl mít rozum a zrovna o Tošovském nemusel. To už je ovšem úvaha, která příliš nezávisle nezní. Cynik by dodal: vyskákej se, vyšetřovateli, na někom, kdo je od Hradu dále, dále. Prezident ministrovi vyčinil, budiž, oprávněně. Takové výhrůžné výkřiky policistů nejsou nic pěkného. Přesto měl být zdrženlivější. Podivných výroků a přehmatů produkuje policie dost a dost, to by se mohl prezident denně ptát. Policie často někoho neoprávněně zatkne. Jiného nepodloženě obviní. Či nezatkne a neobviní, ač mohla. Tři roky vyšetřuje, co je známo. Pak sklapne desky. Ovšem pan Tošovský je blízký politický přítel pana prezidenta. Krom toho, že je guvernérem ČNB, byl také prezidentovým předsedou vlády. Když si prezident povolá ministra vnitra právě ve věci přehmatů kolem nezávislého přítele Tošovského, nikoliv už ve věci jiných policejních přehmatů, je obtížně nezpozornět.  Žijeme v dohadech. Ovlivňují policii mocné finanční skupiny, které se chtějí pomstít guvernéru Tošovskému? ptá se prezident. Nic netvrdí, nikoho neobviňuje. Chce mít ověřeny dohady. Od návštěvy na koberečku je tu dohad další: ovlivňuje policii také Grulich s prezidentem? Kolem policie mají politici chodit oklikou a po špičkách. Zvlášť v zemi, kde jsou lidé zvyklí být pozorní k přáním posvěcených hlav a kde je nezávislost policistů na přáních těch hlav často jen snem. 

Tyto komentáře vyjadřují stanovisko listu

Copy v kalamáři
24.2.2000    Mladá fronta DNES    str. 10    Názory
    KAREL STEIGERWALD        
Unie svobody nepozve Václava Klause na svůj sjezd. Je to trest za dodatky k opoziční smlouvě. Trest? Spíše další hloubení příkopu, který budou obě strany jednou muset, až postaví most, přejít. Zatím je politika unie jen produkcí naschválů, uražených gest, dotčených reakcí a malicherných manipulací - to vše zapakováno v "zásadách" a "principech", jichž se nelze "vzdát". Otázkou je, jak dlouho tohle může trvat. Odpověď zní: U nás? Dlouho! Už chybí jediné: plížící se mladý Mlynář klade Klausovi na sněmovní židli připínáček. Vzadu se pochechtávají - kdo? Všichni. Unie svobody zajisté bude chtít po volbách dělat vládu. K dispozici bude mít Klause nebo Zemana. Ví to? Nebo neví? Věří, že dostane sama přes padesát procent? Ví, že se asi nenarodí nějaká nová velká spojenecká strana? Protože připínáčky klade hlavně ke Klausově židli, zdá se, že unie to ví a už si také vybrala. Ale buďme si jisti, že se to jen zdá. Nic si nevybrala. Podstatný na politice není nějaký plán a cíl, nýbrž hněv teď! Tak šup - copy Benešové do kalamáře! Nelze jinak, říká unie, to je naše spravedlivá politika.

Bota a brk
22.2.2000    Mladá fronta DNES    str. 08    Názory
    KAREL STEIGERWALD        
Zatímco ve Vídni demonstrovaly proti Haiderovi statisíce lidí, pražská prohaiderovská demonstrace skinů a přidružených vlastenců velká nebyla. O to však otevřeněji projevovala to, co z Haidera leze velmi obezřetně: touhu svrhnout tento prohnilý slabošský parlamentní režim a nastolit vůdcovský režim ochrany rasy, národa, kožených bot, brutality a síly, který by přinesl "smrt nepřátelům národa".  Policie bude chvilku vyšetřovat hajlování, bude tápat, udělí několik matných pokut, a neuvidí černou četu, kterou viděly i kamery. Zákon nebyl porušen, řekne policejní mluvčí. Na nacistické siroty se zvednutými pažemi a hrubými hlasy, které slibují "svrhnout režim", jsme si zvykli. Vytvářejí folklor. Prý jsou bezvýznamní. Pouliční kravály jsou vulgární ozvěnou toho, co v našich českých srdcích zní možná jemněji, nikoliv však nevinněji. Často je policie podezírána, že se jí spořádané útoky postnacistických čet líbí, často může česká společnost podezírat sama sebe z téhož. Vždyť ti ostří hoši odkážou černé huby a cizáky, kam patří. Nikdo nechce být rasistou, ale zaplaťbůh, že se toho někdo ujal. I odborný hudební časopis Harmonie položí šéfdirigentovi České filharmonie otázku, proč se v orchestru "od určité doby zvyšuje počet hostujících umělců židovského původu". Někteří Židé jsou podle Harmonie zváni k účinkování i opakovaně. Na to se časopis zeptá a redaktorům na tom není nic divného. Nejde přece o žádný pouliční řev, nejde o hajlování, o okované botky, o agresi. Že se Židé příliš roztahují, často na úkor českých šmidliboysů, není nic nového. Tak proč se nezeptat, zvláště když i šéfdirigent filharmonie je, vida, Žid - Askhenazy. Tento podebraný český kuchyňský antisemitismus v časopise Harmonie vyjde - a nic. Nikdo se nediví, neozve se, nic nenamítá. Vždyť také - co? Nikdo proti Židům přece nic nemá - že existují, na tom není nic zvláštního. Ale - není jich moc? Tak buďme hrdi, že jsme Češi, Češi, Češi. Okovaná bota na ulici, brk redaktora v kanceláři, to jsou dvě tváře na jedné hlavě. 

Tyto komentáře vyjadřují stanovisko listu

Šup sem, šup tam
21.2.2000    Mladá fronta DNES    str. 08    Názory
    KAREL STEIGERWALD        
poznámka 

Co je politika? Kasal jede do Rakouska za lidoveckým předsedou vlády a Zeman jej ostře kritizuje. Cesta do podezřelého Rakouska poškozuje zájmy republiky, které naopak Kasal hodlá tou cestou hájit. Podle Zemana se jedná o politickou neobratnost. Kasal tím deklaruje svou stranu přinejmenším jako neevropskou - a to by mohl Zeman volit i ostřejší slova.  Výtka je to zajímavá. Z úst politika, jenž před nedávnem poklonkoval před památníkem zesnulého Vietnamce Ho Či Mina, který se štěstím vrtěl v Číně a jehož emisar Šlouf před pár týdny podivně šmejdil po Íráku, zní ovšem nevěrohodně. Však on ji také předseda vlády nemyslí doslova - jsou to jen taková silná slova. Sám čelil za podobné cestování kritice. To je právě politika jednou ty, jindy zas já, šup sem, šup tam, vážně to netřeba brát. Vždyť co by řekl Kasal, kdyby Haidera do vlády vytáhli socialisté a Zeman by to jel do Vídně piglovat? Zeman škodí státu, řekl by Kasal. A stát, ten všechny věty vydrží.

Pro izolaci a proti izolaci
17.2.2000    Mladá fronta DNES    str. 08    Názory
    KAREL STEIGERWALD        
poznámky 

Předseda KDU-ČSL Kasal usiluje o to, aby rakouští lidovci nebyli izolováni. Chce se proto v nejbližší době sejít s kancléřem Schüsselem. Jan Kasal je důležitým členem mocného uskupení (KDU-ČSL, čtyřkoalice, Impuls 99, Děkujeme), proti rakouské krajní pravici, proti Haiderovi, proti Klausově dopisu Schüsselovi a pro izolaci nynější neblahé rakouské vlády. Jak chce však Jan Kasal izolovat rakouskou vládu a zároveň zabránit izolaci jejího šéfa, předsedy rakouských lidovců? Těch, kteří extremisty do vlády přivedli, kteří s nimi podepsali smlouvu a bez nichž by Haider byl předákem úkazu sice neblahého, nicméně nevládního? Možná má Jan Kasal plán. Kancléře Schüssela, který krajní pravici přivedl do vlády, bude izolovat a bojkotovat. Předsedu rakouských lidovců Schüssela bude před izolací a bojkotem chránit. Sledujme, jak se tato tradiční lidovecká dvojdomost bude dařit a co tomu řeknou Kasalovi spojenci, kteří v rakouské vládě blízké partnery nemají. Poučení můžeme udělat už teď: boj proti extremismu, fašismu, rasismu je věc krásná. Spřátelená politická strana ve Vídni je však věc krásnější. Ale nejkrásnější je trvanlivost lidovecké politiky: dvě židle, jeden zadek.

Spis jde tam a sem
16.2.2000    Mladá fronta DNES    str. 08    Názory
    KAREL STEIGERWALD        
Z nejvyšších vládců zůstali v tom dva: Jakeš a Lenárt. Mají na krku vlastizradu, ale bát se nemusí. Jejich spis jde tam, zpět, nahoru, dolu. Kdo by se chtěl České republice vysmívat, má proč. Z dějin spisu po roce 1995: městský soud, vrchní soud, státní zastupitelství, ministr spravedlnosti, Nejvyšší soud. Dnes jde spis zpět, na začátek, k vyšetřovateli. Došetřit, doplnit, pak může spis zase na cesty. Vlastizrada? Ti dva se 22. srpna 1968 spojili s ruskými nepřáteli a na jejich vyslanectví chvíli zakládali dělnicko-rolnickou vládu, která by v okupované zemi vládla. Podle některých soudů jejich jednání nevybočovalo z mezí legálního postupu, a nelze je proto posuzovat jako protiprávní. Dnešní doba je posuzuje podle tehdy platných zákonů. Proto jsou soudci tak popletení. Socialistickou vlast ti dva přece nezrazovali, nýbrž, dnes to víme už dvojnásob, opravdu zachraňovali. Zákon dodrželi. Zněl: Se Sovětským svazem na věčné časy. Byl revoluční, třídní, tvrdý k nepříteli. Dělnicko-rolnická vláda vládla tehdy už dvacet let a Rusům posluhovala třiadvacet let. Všechnu moc z vůle Rusů držela hrstka, k níž ti dva náleželi, a zákony plodila podle teroristického uvážení. Je směšné podle takových zákonů ty dva soudit. Lehce dokážou, že jednali v duchu platných zákonů a v duchu socialistické ústavy. Ostatně i na své zrádné jednání si nadělali vhodné paragrafy. Co spáchali, každý ví. Vždyť to spáchali před zraky milionů. Ale kdo je chce potrestat, musí nedůstojně hledat v štěrbinách dějin, motat ponižující kličky a klást mazané chytáky. Dívá se pak, jak si spis chodí sem a tam - za huronského smíchu otrlých lidí. Jak můžeme brát v potaz zákony zplozené v té kruté době? Jak můžeme těmi zákony měřit vinu tehdejších mocipánů? Nebo řekneme, že norimberské zákony měly také svou dobu platnosti? Jakeše a Lenárta buďto suďte podle zákonů, které jejich režim po roce 1948 zakázal, aby si opatřil beztrestnost, nebo je nesuďte vůbec. Takto však - spis jde tam, pak zas sem, pět let, pocit trapný, směšný, nedůstojný. Cit pro spravedlnost uvadá. Podle tehdejších zákonů... Uváží někdo, že to nebyly zákony, co oni si psali? 

Tyto komentáře vyjadřují stanovisko listu

Myšlenka pořádku
14.2.2000    Mladá fronta DNES    str. 08    Názory
    KAREL STEIGERWALD        
Neobratný ministr Grulich otevřel odvoláním karlovarského přednosty důležitou otázku. Má státní zaměstnanec stejná práva a svobody jako ostatní občané, nebo se musí podřizovat zvláštnímu režimu? Grulich to trochu zpatlal do jednoho chumlu. Přednostu sesadil kvůli špatnému hospodaření, kvůli dávným autohaváriím a kvůli tomu, že okresní úředník projevil veřejně politický názor, jak jinak, protivládního zaměření. Za politický názor k vládě vlídný by přednosta asi potíže neměl. Ministr vnitra mohl mít víc odvahy. Nemusel nevěrohodně mlžit, mohl jasně říci: Od přednosty okresního úřadu očekávám loajalitu k vládě. Úředník, který vyzývá předsedu vlády, aby odešel, musí sám odejít. Tak by se stalo, že by měl Grulich názor a záleželo by už jen na tom, zda jej dokáže obhájit. Jistá rozumnost na takovém rázném názoru nepochybně je. Každý pochopí, že vláda nechce spravovat zemi s neloajálními úředníky, kteří ji třeba vybízejí, aby odešla, či kteří vykonávají příkazy s odporem, protože s nimi nesouhlasí. Jsou to však důvody dostatečné k tomu, aby směla vláda některým občanům odebrat jednu ze základních svobod - šířit volně a bez sankcí své myšlenky? Co je prospěšnější, svobodný občan, či poslušný úředník? A co víc škodí, úředník buřič, nebo omezení úředníkovy svobody? Každá vláda bude ve svém vlastním zájmu tvrdit, že s buřiči to nejde, že poslušný úředník je nutný, a ráda si ponechá pravomoc sama určovat, kdo je neposlušný. Bude nás varovat, že bez loajality vznikne chaos, nepořádek a bude se špatně vládnout. Už to je však důvod k tomu, brát se za svobodu občanů říkat názory bez ohledu na vládu a zaměstnání. Vlády zde přece nejsou od toho, aby se jim dobře vládlo, nýbrž aby občané byli svobodní. Této věty si u nás stále ještě málokdo váží. Grulichova přísnost může zvítězit, protože lidé si rádi váží víc myšlenky pořádku než svobody. Už proto by měl postižený přednosta žádat soud, aby chránil jeho občanské svobody před Grulichem, který je sankcionuje. Stanovme si ústavní zásadu: Stokrát je lepší jeden úředník buřič než obecný pocit, že se nevyplácí mluvit proti vládě. 

Tento komentář vyjadřuje stanovisko listu

Chce objímat paty stromů?
9.2.2000    Mladá fronta DNES    str. 08    Názory
    KAREL STEIGERWALD        
S ohromnou energií sliboval velké změny po vítězství. Hospodářství jinak, právo jinak, lidskost jinak. Vlna zákonů, smršť novot. Vzdělanost vzhůru, zdraví vpřed. Školy, nemocnice, knihovny. Noční vlaky. Nové projekty. Revitalizace. Nebylo oblasti, aby ji nečekala změna. Experti do funkcí, zločinci za mříže! Zemi čekala očistná lázeň. S energií hydrocentrály dral se do hlavního vchodu - dejte mu zem na čtyři roky a nepoznáte ji! Velká energie vždy přitahuje. Zavést rázně nová opatření, po nichž vznikne dobro, je nesmírně lákavé. Lidé tomu vždy znovu a znovu uvěří. Vzbudil rozpaky, když přišel do práce s četou starých pánů, pro něž klid, pomalost a vzpomínání je nejvyšší hodnotou. Vyhrožoval, že jsou klubem sebevrahů, ale dojem byl jiný: ti pánové jsou unaveni již na začátku cesty. Jak se budou rvát? Rozpaky vzbuzuje dodnes. Místo aby sváděl bitvy, aby vítězil či podléhal a vstával do nových půtek o své ideály, švejkuje. Je bez nadšení pro svou věc. Říkal, že neschopnosti vypráší kožich, ale své starce propouští z vlády o měsíc později, než musel. Neřekne rázně: Toto jsi udělal špatně, odejdi. Mdle mumlá: Zítra, za týden, po Vánocích. Půjdou po jednom. Až přijede prezident. Neuskutečňuje sny, kličkuje. Obsah nula, provedení matné. Jeho nejhorší poklesek: nelže jen nám, ale i sobě. Situace, do nichž jej mrsknul život, vydává za svůj původní cíl. Je v zajetí, ale ochable říká: Přesně tento plot jsem chtěl postavit. Vnutí mu cizí ideály a on přitaká: Přesně to jsem měl, paní redaktorko, v plánu. Ale i vnucených ideálů se ujímá malátně. Asi je zajetím znechucen. Tak si triumf nepředstavoval. Možná už chce jediné: vysláble objímat paty stromů a jako Kelt sát z nich sílu. Ale sílu k vládnutí ze stromů nenacucá.

Bůh nebydlí v supermarketu, nýbrž výš
8.2.2000    Mladá fronta DNES    str. 08    Názory
    KAREL STEIGERWALD        
Na Rakousku celkem nezáleží, je malé, slabé a zasněžené. Klinkají tam zvony. Když se volávalo Jak ti je, Rakousko? ozvěna vracela zpět: Ouzko! Zlaté ruce měli jsme již před Rakouskem. Vídeň je česká. Klíma, Klestil, Bušek.  Není třeba se rozčilovat. Rakušané nyní budou chtít vyhnat Slovince a pokusí se obsadit Třeboň. To se jim však nezdaří, my je spolu se čtrnácti státy svobody zapouzdříme, obklopíme pohrdáním a nezájmem. Půl roku budou Rakušané sami. Za půl roku Haider padne, protože my Evropané pojedeme na lyže jinam. Lidstvu se zas poštěstí sedět v Bruselu u jednoho stolu na jednom náměstí. Takhle nějak to bude. Rakouské čety přece nikam nepotáhnou a sáhnout na něco, co je nám Evropanům svaté, si ani rakouský hejtman netroufne. Kde by pak ti Rakušané žili? Uprostřed Evropy? Tak maličká zem, a žít v ní jinak? Tomu ani Haider nevěří. Může to však být obráceně. Příklady povzbuzují. Příští volby ve Francii vyhraje Le Pen. Zakáže černochy a zvýší důchody. Krátce nato se ujme vedení v Bruselu Vlámský blok. Lidé, kteří mají prokazatelný vlámský původ, půjdou v Belgii do vedení, ostatní půjdou pryč. Každá Vlámka bude muset porodit nejméně tři děti. Pod heslem Zpět k roku 1936 zvítězí ve španělských volbách černorudá koalice Nová La Pasionaria, jejímž cílem bude nahradit království tzv. "kostkovanou" republikou anarchokomunistů, založenou na nejasné myšlence, že jsme všichni bratři rudé a černé krve. Italská Národní aliance se ujme moci pochodem do Benátek, kde už ji očekává frakce Apeninští komunardi. Nový režim pod jménem Spojené hnutí nacionálního komunismu bojuje všemi prostředky proti komunismu, fašismu, kapitalismu a pornografii. A co u nás doma? Dosud neznámý holohlavý venkovský chasník Mácal s poznámkou "je to čajíček" svrhne revizionistu Grebeníčka a pod heslem Nic než národ (NNN) sestaví novou koalici Národních lebek, Moravských nových komunistů a KDU-ČSL. Má dva programové body: "Jsi Čech, Čech, Čech" a "Velká zemědělská dotace". Tak můžeme postupovat napříč Evropou. Všude vyhrávají volby výstřední pravolevá uskupení, která se jmenují Národní demokratická akce nebo Sociální hráz či Spojené hnutí synů a dcer národa. Jde o různé kombinace vznešených idejí fašistických, komunistických a nacionálních. Vyskytují se hesla: Vy jíte, stát platí. Nejste cizinci, jste lid! Občané z Velikonočních ostrovů, vypadněte odsud! Jedna Evropa, jeden národ. Co ústa, to husa! Nevolte, věřte! Nevěřte, bojujte! Nikdo není víc než vy! Demokracie smrdí! Nárot neny suprmárket! Naučil jsem vás létat. Bůh nebydlí v břiše. Řekové jsou blbci. Lidé jsou idealisti. Tato hesla upevňují i Evropskou unii. Nikdy předtím nebyla tak jednotná a akceschopná. Ve volbách vítězí ti, kteří říkají, že nad sobeckými právy supermarketů existují duchovní práva národů, ras, tříd, dětí, žen, důchodců, zemědělců a lidstva. Co to znamená prakticky, umíme si už dnes představit. Dohled, kontrola. Průkazky a potvrzení. Žádosti. Zamítá se, povoluje se. Příděl. Pořádek, klid, kázeňský řád. Od pěti do šesti každou středu. Máte nárok na polovinu. A tak dále. Na Rakousku samozřejmě nezáleží, je malé, slabé a hloupé. Ale krom států malých jsou v Evropě i státy větší. Chytřejší nejsou. Ale čemu má tento hloupý, avšak prorocký článek sloužit? Připomenutí, že svoboda, které se většina Evropy dnes s rozežranou samozřejmostí těší, není nic daného shora a navždy. Je to jen chmýří - stačí slaboučký dech a odvane je. A co je strašné - může to být dech voličů. Neboli lidu. Ví to dostatečně jasně lid? A jeho evropští politikové? Z Haidera vylézá velmi zatracená otázka. Jak se můžeme, my lidé, bránit před vůlí lidu?

Proč tu Haider asi je?
7.2.2000    Mladá fronta DNES    str. 08    Názory
    KAREL STEIGERWALD        
Pozorovat skandál Haider očima českých politiků a sledovat jejich výroky náleží rozhodně mezi velká potěšení. Je skoro jedno, co to vlastně ten Haider je a co činí. Důležité je pro domácího politika jediné: spouští se nové kolo nadávek na kolegy. Místo abychom se z úst politiků dozvídali názory o rakouském Haiderovi, dozvídáme se odsudky českých politiků. Jako by celý Haider existoval jen proto, aby Vladimír Mlynář mohl říci, že Václav Klaus není evropským politikem, a Michal Lobkowicz, že části ODS není populistický styl pana Haidera úplně cizí. Jaký mají oba politici názor na Václava Klause, věděli jsme již před Haiderem. Po Haiderovi mohli jsme se dozvědět, co soudí o Haiderovi. A je o čem uvažovat. Mají výsledky voleb svou mez? Lze je z nějakých důvodů suspendovat? A kým? A kdy? Mají se extremističtí politici kritizovat selektivně? Ten ano, ten ne? A proč? Musí se politici, aby získali potřebné hlasy, měnit v odpudivé žvanily podbízející se těm nejhloupějším? Mění se politika, věc veřejná, v jakousi odnož zábavního průmyslu? Měli by Rakušané škrtnout část voličů? To všechno s sebou nese nejen Haider. Českým politikům však nejde o Haidera. Unie svobody nepovažuje reakci evropských zemí za "vměšování do vnitřních záležitostí" Rakouska. Lidovec Holáň nechce říci, že by "ta reakce Evropské unie byla optimální". Říká, že to "nestojí takhle černobíle". Přeložme si oba názory: unie se pěkně obuje do neevropského Klause, zatímco lidovec Holáň musí být opatrný. Také by se rád trefil, ale rakouští lidovci, náš vzor, Haidera do vlády přivedli. Co je pro čtyřkoaličního Mlynáře zrada myšlenky sjednocené Evropy, to čtyřkoaliční Holáň říká státnickou větou: Rakouští lidovci na sebe vzali velkou odpovědnost. Jímavý je názor komunisty Maštálka: Tlak evropských států je legitimní, protože právem každého z nich je, aby se vyjádřil k dění v jiné zemi. Jako by z jeho slov ozvěnou hřměla byvší internacionalistická "bratrská pomoc". O Haiderovi se doma od politiků moc nedozvíme. Jedno je ale nepochybné: rakouské události se nedějí proto, aby si čeští politici mohli lépe nadávat.

Hrr na něj!
4.2.2000    Mladá fronta DNES    str. 08    Názory
    KAREL STEIGERWALD        
poznámky 

Kdybychom přiložili ke každému tak přísná měřítka, jako k rakouskému extremistovi Haiderovi, bylo by v politické Evropě poloprázdno. Prošli by italští vládnoucí komunisté? Polský prezident - komunista? A co sám předseda německé vlády - neměl v mládí skandální excesy? A Jožka Fischer, ministr zahraničí, kdysi zelený výstředník? A co u nás doma nechtěl snad Miloš Zeman stranické průkazy vázané v lidské kůži, nechtěl osobně zavřít jakousi učitelku do vězení, nesliboval vládní pogrom na sto tisíc tzv. tunelářů? Rozhodně je příjemné být proti fašistům, rasistům, pravicovým extremistům. Vyplácí se to. Tak se od odpudivých Rakušanů Evropa duchů verbálně odvrací. Nic ji to nestojí, není to nebezpečné, a navíc - nestane se to. Proč si tedy pěkně nezařečnit. Přitom ti výše jmenovaní političtí podivíni včetně našeho Zemana nakonec vládnou demokraticky, podle svých ústav a zákonů. Proč jim minulost lehce prošla? Nu, vždyť to byli výtržníci levicoví, a to Haider nikoliv. Tož hr na něj. Ať za tímto slovním tartasem skryje se čečenské vyvražďování.

Právo lítat na Čertovy kameny
29.1.2000    Mladá fronta DNES    str. 09    Názory
    KAREL STEIGERWALD        
Jedné rasy nejsme, ty a já. Kdybychom byli stejní, dal by se problém xenofobie a rasismu vyřešit velmi lehce. Ale jsou mezi námi obrovské rozdíly. Jsme různých ras, vyznáváme jiné kulturní i duchovní hodnoty, praktikujeme rozdílné hygienické návyky. Ctíme jiné modly a vedeme jiný sexuální život. Navzájem se podezíráme, cizí zvyky pozorujeme s nechutí. Rádi příslušíme ke své bezpečné tlupě. Do cizí kultury nám není nic, zajímá jen podivíny a jinak nechutné lidi. Mohamed ať si je tam doma Mohamedem, nikoliv zde, a tu strašlivou kaši z červů bychom do úst nevložili jako ti černí přivandrovalci odnaproti. Či naopak: Něco tak hnusného jako blátivý knedlík, kdo by to jedl? Toto jsou pilíře civilizace. Bojovat proti rasismu nelze předstíráním, že "všichni jsme si rovni", že jsme všichni "lidé jako ty" a spojují nás tytéž "všelidské hodnoty". Není to pravda, jen to dobře zní. Kázat, že jsme všichni bratři, sice povzbudí kazatele, ale z bratrů tomu uvěří málokdo. Na to jsou odlišnosti mezi lidmi příliš patrné. Ale výhodu to má pro kazatele - milovat všeobecně dobré bratry je snadnější než milovat nějakou strašlivě protivnou černou či bílou nebo žlutou hubu.  Nebýt rasistou naopak znamená vědět, že jsme různí, já i ty. A právě tu různost tolerovat, ať už je nemilá, nepochopitelná, odpudivá. Kdo stojí o skutečné bratrství mezi lidmi, musí uznat jiným právo na odlišnost, na nepochopitelnost, na odpudivé způsoby. Nebýt rasistou znamená také chtít užívat dobrodiní té tolerance - že mi nikdo druhý nebude pod nejrůznějšími záminkami "všelidství" a "bratrství" vnucovat své hloupé či nechutné moresy. Svoboda není jednosměrná. Mít svobodu od rasismu znamená nejen obhajovat tvé právo být jiný - ale mít také právo s tvými obhájenými právy se případně dál už nestýkat. Všimněme si, že agresivní antirasismus Petra Uhla, který nás všechny zve na jednu cestu, nejen nechtěně utvrzuje rasisty v jedovaté víře, ale je protivný už i jejich obětem. Asi je třeba si důkladně promyslet, proč se nemají a nesmějí upalovat čarodějnice. První spravedlivá odpověď zní: Protože ty ženy žádné čarodějnice nebyly. Druhá a těžší odpověď: Každý má právo, ať už tobě a mně se to hnusí, být čarodějem, lítat na Čertovy kameny a lízat ďábla, kde chce. Tolerance neznamená neupálit čarodějnici, protože je nevinná. (Vždyť nejsou!) Tolerance je - nepálit čarodějnice. (Ať létají!) Nebýt rasista znamená nikoliv očekávání, že "všichni lidé jsou si rovni", nýbrž přesvědčení, že "všichni mají právo být jiní" a "nikdo nemusí sdílet cizí mravy".  Toto vydržet je obtížnější než se všeobecně radovat z bratrství lidí a vyžaduje to mnoho zkušeností a vlastně i odvahy. Uznat jiným právo na jejich podivnosti je často velmi namáhavé. Horlit o lidskosti je lehčí než sdílet chodbu v paneláku s podivnými cizinci, kteří se záhadně modlí, v noci vyzpěvují a páchnou. (Přesněji: páchnou jinak).  Bohužel jsme všichni v rukou profesionálních dobrodějů, kteří podobně jako ty čarodějnice přelétají planetu v obrovských letadlech na své mamutí sabaty v hotelích. Z "lidského bratrství" mají živobytí s pěknými dietami. Pro nás volí cestu velmi schůdnou: "Všichni jsme bratři, já a ty taky." Aby této bratrské shody dosáhli, musí ovšem čas od času přitvrdit. Odstraňují pak neshody mezi bratry hlava nehlava, až z lidstva vyletují cucky. Až budeme chtít někoho hájit před rasisty, neříkejme, že už je skoro stejný jako my, skoro tak chytrý, že už se ošatil, umyl si duši, že ráno jako my vstává a večer stejně lehá. Že se živí prací jako my. Neříkejme: Byl jsem u nich, prohlédl jsem jim skříně, už jsou z nich lidé! Říkejme: Mají právo, jakkoli je nám to nepochopitelné, být jiní. A sobecky dbejme, aby toto právo měli, protože v něm tkví naše svoboda. Ale všichni víme, jak rádi řekneme: Ať se přizpůsobí, ať nelítají, pak se jim všeho dostane. Máme to však těžké. Jak dlouho nám bělochům říkali: Jednoho Boha milovati budeš. A vida, bohů je...

Dny mezi ničemy
28.1.2000    Mladá fronta DNES    str. 08    Názory
    KAREL STEIGERWALD        
Pan Puchalský promluvil. Dozvídáme se po pravdě, co vše mu dělali politici, když byl ředitelem České televize. Jsou to různé otřesné informace, mají však vadu - jdou po sezoně. Po panu Puchalském by nám mohl být starý čert. Již není ředitelem a jeho vyprávění zapadne jako on. Ale pozor, vzpomínky pana Puchalského jsou důležitější, než se zdá. Stvrzují podivný a u nás obvyklý mrav: dokud jsi někde vedoucím, mlč, zato když již vedoucím nejsi, podej senzační odhalení o ostatních. Dalo by se čekat, že Puchalský přijde s brožurkou Sedm dnů, které mnou otřásly aneb Na Kavkách - nahé dny mezi ničemy. Ale pan Puchalský se měl proti "politickým tlakům" ozývat hlavně, pokud ředitelem byl. Měl bouřit, varovat, informovat a usvědčovat, hlučně se brát za nezávislost svého úřadu, volat na pomoc tisk nebo soudné lidi, opoziční politiky, či naopak poziční politiky, podle situace. Mohl mnoho v našem velmi otevřeném prostoru. Pan Puchalský nic z tohoto neučinil. Ačkoliv jako ředitel veřejnoprávní televize to měl i na starosti. Ale vryl se do naší paměti bojem za Majora Zemana, v kterýžto zápas smrskl se mu celý svět. O svobodě a nezávislosti křičí až teď. Začít tehdy - co by měl zastánců. Jaké je v tom poučení? Kdy už se naučíme, že svoboda a nezávislost nejsou nic, co nám dají, co je nahoře napsáno, co nám samo od sebe zaručí nějaké panstvo či nějaký paragraf, co dráb přinese z hradu či co budou senátoři chránit, nýbrž že svoboda a nezávislost jsou to, co denně probojujeme, denně udržíme v chodu, prosadíme, vyšlechtíme a obnovíme. Pan Puchalský v roli ředitele zápas o svobodu a nezávislost nepředvedl, zato dnes - žaluje. To je nezvyklé pojetí svobody a nezávislosti - ano, žalobnické. Či, a to budiž pravdě blíž, panu Puchalskému se zdá, že co oběť politických tlaků a intrik bude jeho postava vyhlížet vznešeněji, než vyhlíží teď. A to je přece známý český trik. 

Tyto komentáře vyjadřují stanovisko listu

Nemehlo?
28.1.2000    Mladá fronta DNES    str. 08    Názory
    KAREL STEIGERWALD        
poznámka 

Komedie s panem Stiessem pokračuje. Požádal konečně o nové lustrační osvědčení. Udělat to měl již dávno. Zapomněl však dodat notářsky ověřený podpis a nenalepil na žádost kolek. Páni nahoře nevědí, zda předsedou FNM nesmí být agent StB. My dole zas nesmíme vědět, zda takovým agentem byl pan Stiess-Strkal. Jen jedno je jisté: pan Stiess nemůže být předsedou FNM. Proč?  Může tak rozložitou firmu řídit člověk, který neumí požádat ani o lustrační osvědčení? Nalepit kolek, ověřit podpis, na tom pan Stiess klopýtl. Takové nemehlo chce privatizovat? Řídit mamutí agendu? Samo štemplovat spisy? Ale co když nejde o nemehlo? Chtělo opis lustrace, ta byla falešná, od ní opis na vnitru nemají a nic nemehlu nedají. Zas získalo týden k dobru!

Zavřou Baštu?
26.1.2000    Mladá fronta DNES    str. 08    Názory
    KAREL STEIGERWALD        
Bašta je muž, který vždy překvapí. Místo aby nechal nešťastné čisté ruce odejít po špičkách, napadl tak razantně ministerstvo vnitra ze sabotáže celé akce, jako by na vnitru neseděl jeho stranický kolega a jako by on sám nebyl též ministr, nýbrž vzteklý opozičník. Ministr vnitra by jistě mohl odvětit stejně brutálně a roztrhat na Baštovi kožich. A pak zas Bašta skočí po ministrovi... Jako pobavení, proč ne. Ale k čemu by to požírání bylo? Každý soudný tvor ví, kolik porušení svobod, zákonů i zdravého rozumu v sobě nabubřelé předvolební výhrůžky socialistů skrývaly. Nestalo se naštěstí nic. Z lákavých slibů předhodit veřejnosti krvavé cucky z darebáků zbylo jen Baštovo obviňování. Alespoň že tak, mohlo být hůř. Socialisté se poučili, že populistické špeky se mají voličům házet opatrněji. Voliči se naopak poučili, že lákavá předvolební sousta se mají lapat a žvýkat obezřetněji. Vládu je třeba pochválit nikoliv proto, že čisté ruce chystala, nýbrž proto, že k této zmatené a bombastické akci nepřikročila. Udržela své nabubřelé touhy v mezích zákonnosti a ústavnosti. Ale nemusí toho litovat, čisté ruce by ji přivedly za hranu zákona. Proč není rád pan Bašta a proč tiše neodchází, není zase takovou záhadou. Chce novým kraválem zakrýt otázku, která je neodvratná: Co vlastně dělá tento ministr, jak asi tráví pracovní dny? Čím je plní? Píše něco, čte? Chodí někam, telefonuje? Nu, co by dělal - kravály dělá. Úkol zlepšovat zákonnost a vymahatelnost práva, měnit trest v něco neodvratného trvá však dál. Humbuk s věcí nepohnul. Místo malých Samsonů, kteří vykřikují, chlubí se, a které odhalí a zavřou, je zapotřebí neúnavné, o to však nudnější odborné práce, krok za krokem, milimetr po milimetru, úporně vpřed, směrem ke zlepšení, jehož se v tomto nesmírně zlodějském národě dočkáme jen stěží a kdovíkdy. To snad ani není potrava pro netrpělivost politiků, těch strašlivě chlubných tvorů, kteří milují okamžitá náhlá řešení. Náhle se může stát jediné: že posledním vzdechem čistých rukou bude zavření kol sebe kopajícího smolaře Bašty. Pochopitelně nespravedlivé - omylem.

Tata a syn - běžte k soudu
24.1.2000    Mladá fronta DNES    str. 08    Názory
    KAREL STEIGERWALD        
Pan Zavadilík byl zproštěn obžaloby. Podle žalobce měl tlouci pana Dohnalíka přes paty a mučit jej elektrickým proudem. Stát se to mělo před padesáti lety, za rozbřesku komunismu. S panem Zavadilíkem v žalobě lítají ještě pan Grebeníček a pan Hlavačka. Oba se však soudnímu projednání dovedně pod různými záminkami vyhýbají - možná ke své škodě. Třeba by už také měli osvobozující rozsudek. Je určitě podivné dát někomu trest po padesáti letech. Významný východoněmecký komunista byl odsouzen za vraždu, kterou spáchal ještě před příchodem Hitlera. Také cítíte to strašlivé vanutí času? My, kteří tohle čteme a píšeme, jsme možná nebyli ani naživu. A navíc, ten komunista spáchal jako policista a ministr v NDR moc čerstvějšího zla, ale oni mu přišijí jakousi předhitlerovskou vraždu, která už dávno leží v dějinách. Přišít mu zločin čerstvější postkomunistické právo neumí! Tu je příležitost uvažovat o spravedlnosti - my jsme neodsoudili skoro nikoho z komunistů a Němci, s tou jejich podivnou pedanterií, soudí vraždy z roku 1933! Náš Zavadilík by měl ocenit, čeho se mu dostalo. Jako byvší estébák by měl šťastně říci, že demokracie a život ve svobodném státě poskytuje dobrodiní práva a bezpečí - i jemu. Jak krásně nakonec zní soudcovo "žalobce soud nepřesvědčil" i pro uši nás, kteří bychom Zavadilíkovi trest přáli. Je dnes módou vysmívat se demokratické republice a upozorňovat na její slabiny. Ví se, že spravedlnost je slepá, lže, kulhá, kdáká a má špinavou halenu. Říká se, že je to dnes stejné jako za komunistů. Zavadilík ví, že nikoliv. Soudu poděkoval. Řekl, že se dočkal spravedlnosti. Grebeníček mu může závidět. Ale Zavadilík, pokud si to pamatuje, ví sám, co komu udělal na patách či ne. Byl ovšem malou rybou a lidé z druhého břehu, až půjdou kolem náhrobku, řeknou mrtvým kamarádům, že opět bylo plivnuto na jejich hrob. Bylo. Ale jakým bezpečím na druhé straně zvučí soudcovo: Nebyl jsem přesvědčen o vině. Čti: Důkazy jsou chabé. To je velká zpráva o svobodě. Zavadilík, jenž proto vyvázl, musí být rád, že už i on žije ve světě, který nechtěl. A oba Grebeníčci, starý i syn, měli by udělat rozumný závěr: k tomuto soudu může jít i náš tata. Už nic není, jak za nás bývalo. Jak my to mysleli. 

Tyto komentáře vyjadřují stanovisko listu

Oligarchy na matrace!
22.1.2000    Mladá fronta DNES    str. 09    Názory
    MARTIN KOMÁREK, KAREL STEIGERWALD        
poznámky 

Ministerstvo školství chce na konec září vypsat mimořádné prázdniny, ba nutí rodiče, aby si uklidili děti do bezpečí na venkov. Důvod: konference Mezinárodního měnového fondu. Nezasvěcený člověk si může myslet něco o byrokratických hňupech. Pravda však může být i jiná. Školy se například vyklízely před spartakiádou, aby měli cvičenci kde spát. Slamník v tělocvičně. Co je dobré pro cvičence, musí postačit i finančnímu oligarchovi. Ministerstvo však může mít ještě hlubší, vysoce ušlechtilý důvod. Nic nepotěší školáka víc než mimořádné prázdniny. Učitelé jistě dostatečně osvětlí fakt, že důvodem těchto prázdnin je bankovní kapitál. Díky pavlovovskému reflexu prázdniny - kapitál se v myslích našich ratolestí navždy uhnízdí láska ke kapitalismu. Za komunismu řeklo se uhlí a ozvalo se: prázdniny. Nahraď uhlí penězi a vznikne kapitalismus.

Dva nóbl páni
21.1.2000    Mladá fronta DNES    str. 08    Názory
    KAREL STEIGERWALD        
Pánové Gross a Škromach navštívili v pankrácké věznici pana Svobodu. Zajímali se o jeho zdravotní stav a poměry ve věznici, protože se dozvěděli, že pan Svoboda měl s tím vězením potíže. Pan Svoboda je podezřelý z trestného činu. Je to bývalý ministr a stranický kolega obou návštěvníků. K této informaci můžeme zaujmout dvojí postoj. Ti dva navštívili obviněného, aby jej utvrdili v mlčenlivosti, aby nic nepřiznával, vše zatloukal, oni že jej z toho vysekají. Domluvili s ním všelijaké finty, jak se vyhnout trestu. Je to postoj, který má naše doba nejvíce ráda. Darebák k darebákovi sedá, politik politika hledá. Druhý postoj je střízlivější. Oba návštěvníci navštívili obviněného, protože na něj zcela po právu hledí stále jako na nevinného a proto, že je to jejich bývalý spolupracovník, od kterého, z důvodů lidskosti, nemohou dát ruce jen tak pryč. Vždyť pan Svoboda nebyl zatím odsouzen. Oba návštěvníci ukázali něco nesmírně důležitého. Samozřejmou slušnost a účast s člověkem, který má potíže. Této slušnosti dali přednost před zavržením obviněného, třebaže se vystavují nebezpečí, že budou podezíráni, jak výše uvedeno. Vědí, že na zavržení obviněného je času dost poté, co mu budou zločiny dokázány. Asi také vědí, že u nás je vazba, bohužel, málem už trest. Dva postoje, dva světonázory. Český politický život je stále plnější zloby a vzteku. Velmi málo se dočkáváme noblesy, elegance a porozumění. Lidé se obviňují z těch nejhnusnějších činů, aniž by svá slova nějak vážili a aniž by předkládali nějaké důvody. Je pak jaksi přirozené, že podobně to je i na druhém konci této hole: skoro žádné pořádné soudní rozsudky, skoro žádní potrestaní politici. Možná je to nějaké pravidlo: společnost zahlcená mohutným tokem osočování nemá už síly ta obvinění spravedlivě roztřídit. Proti tunám hrubosti položili oba návštěvníci na naše společné váhy gram rytířského chování. A to budiž zaznamenáno, ať pana Svobodu shledá soud vinným, či ne. 

Tyto komentáře vyjadřují stanovisko listu

Děkujeme, vyhrajeme (aneb o nadávkách)
20.1.2000    Mladá fronta DNES    str. 08    Názory
    KAREL STEIGERWALD        
Může se stát, že voliči neocení spolupráci ODS a ČSSD jako projev státnické zralosti, nýbrž jako zradu těch či oněch ideálů. Příští volby pak mohou dopadnout všelijak. Čtyřkoalice, potažmo Dvoukoalice, potažmo Děkujeme, potažmo Impuls na to správně už teď reaguje voláním: Děkujeme, vyhrajeme. To je pro čtyřkoalici nadějné - ale pozor. Vítězství ve volbách má háček. Co pak, po vítězství? Zůstane-li stávající volební systém či přijde-li jeho jakási jen drobná modifikace, ani Děkujeme nezíská nad padesát procent mandátů. To už je dáno povahou poměrného volebního systému, lidskou růzností, a v Čechách navíc zaručeno mimořádným smyslem pro nesvornost podle vzoru: Jsi blb, tož já si založím vlastní stranu, případně podle univerzálnějšího vzoru: Blbci jste nahoře všichni. I po drtivém vítězství ve volbách by muselo uskupení Děkujeme hledat k sestavení vlády a k vládnutí koaličního spojence. Na výběr bude mít dva: ČSSD a ODS. Stejně jako už teď, před vítězstvím. Určitě nevěří, že se dočká nadpolovičního vítězství nebo že se rychle přirodí nějaká další nová a úspěšná strana. Koalice se budou dělat špatně, stejně jako nyní. Děkujeme už dnes uštědřilo svým dvěma příštím partnerům tolik ostrých výtek, urážek, invektiv a nadávek, plných zlé ironie, že jen lidé neobyčejně otrlí by po tom všem šli s ním do vlády. Vždyť už dnes to tak je. A naopak. Ti dva partneři už také nadělili Děkujeme zlých slov dost a dost na to, aby spolu nezasedali. V předvolebních soubojích si chtějí tyto programově blízké strany navzájem přetáhnout voliče, protože voliče ze stran ideově vzdálenějších nezískají. Používají k tomuto přetahování tak brutální prostředky, že si již předem znemožňují nezbytnou povolební spolupráci. Umění politiky: vést politické boje tak, abych zítra mohl slušně spolupracovat s dnešním nepřítelem. To není žádná politická hanebnost či bezpáteřnost, nýbrž projev kultury. Srovnat se s nepřáteli bez krve. Politici by měli buďto přidat na slušnosti, nebo ponechat sprosťárny, jak jsou, ale ubrat na netýkavosti. Rozhodně by se Děkujeme a spol. vyplatilo ubrat vzletného mravního šermu a přidat na věcných nápadech či jasnějších idejích - vzhledem k tomu, co je čeká po případném volebním úspěchu. Nezapomínejme, že mravní šerm je dobrá ozdoba jen pro poražené. Vítěze čekají praktické kompromisy. Když se jim nezdařilo Klause zavraždit, musí se naučit s ním žít. Jaká to ale bude kampaň, v níž Děkujeme bude říkat voličům: Volte nás, abychom pak udělali koalici s Klausem nebo případně se Zemanem - podle toho! Něco tak nemravného z úst Děkujeme? To nikdy. Tak budou lhát a příští povolební koalici se Zemanem nebo Klausem voličům zapřou? To tedy taky ne. Je naprostou záhadou, kdo a s kým a proč nám bude vládnout. Děkujeme říkají, že všechno bude jinak, když vyhrají. Ale měli by také říci, jak jinak to všechno bude. Mohli bychom se zlomyslně zeptat, co si vyberou. Zda udělají koalici se Zemanem, nebo s Klausem. Budou se muset chovat podobně jako ti dva teď, totiž slepovat nějakou vládu. Lze si představit, že ODS nakonec zůstane mimo a všechno do Děkujeme oplatí. I "zradu voličů", "zamrzlou demokracii" či "totalitní manýry". Nadávky jsou to pěkné, ale používat by je měl jen ten, kdo ví, jak se dnes ta poctivá a mravně sličná koalice má dělat. Děkujeme by se mohli těšit z nového většinového volebního zákona. Vymazal by nemravné koalice. Los k vládě by si vždy vytáhl jen jeden šťastlivec a my bychom věděli jasněji, kdo je kdo. Jedno by však jistě zůstalo: nesmírná česká svárlivost. Jediný, kdo se v této situaci má dobře, je Miloš Zeman. Odvážlivce, který by mu skutečně poděkoval a vyhnal jej ze Strakovy akademie, se v téhle neprůhledné době jen tak nedočká. Dočkat se však můžeme my: že ta Zemanova vláda s náhubkem nakonec přinese zemi větší prospěch než ustavičné hašteření a neplodné poštěkávání jeho odpůrců.

Je k ničemu
19.1.2000    Mladá fronta DNES    str. 09    Názory
    KAREL STEIGERWALD        
poznámky

Prověrka u Národního bezpečnostního úřadu neřeší otázku, zda někdo spolupracoval s StB. NBÚ nemá možnosti, jak nahlížet do databází ministerstva vnitra, které se týkají lustrací. To říká mluvčí ministerstva vnitra Jan Decker. Existují jen tři možnosti. Jan Decker se mýlí ve výkladu. Jiný úředník bude mít jiný výklad zákona, s třetí verzí přijde někdo další a vše vyvrátí verze čtvrtá. Takového zmatku už jsme se dočkali mnohokrát. Jan Decker se nemýlí. Jde však o to, že být agentem StB je z hlediska národní bezpečnosti něco nesmírně malicherného, drobného a zanedbatelného. Za žádné prověřování to ani nestojí. Mohlo by to být z hlediska národní bezpečnosti i jakési plus. Na určitých místech státní správy by se měla spolupráce s StB přímo vyžadovat. Možnost třetí: Národní bezpečnostní úřad je k ničemu.

Soudce v plamenech
19.1.2000    Mladá fronta DNES    str. 09    Názory
    KAREL STEIGERWALD        
poznámky

Jehovovi svědci se složili na nákup papíru. Ten uskladnili u Štiky. Štikovi jej zabavila StB v roce 1986. V roce 1997 rozhodl soud, že Štika zákon neporušil a má na vrácení papíru nárok. Papír snědli hlodavci ve sklepě v Lazarské ulici. Stát Štikovi papír nevrátí. Čágo belo, šílenci. Štika usiloval o náhradu škody za sežraný papír. Soudce zdůraznil, že postup StB a hlodavců proti Štikovi byl nezákonný, ale nedostane nic, protože papír nebyl jeho, nýbrž všech, kteří se na něj složili. Štikovi by dali, co by na něj připadalo, o zbytek by si museli požádat všichni. A také že si požádají! Je jich asi padesát. Až se to vyšetří, náhradu jim dají. Papíru se spotřebuje víc, než o kolik se jedná. Žijeme mezi blázny? Možná. Ale soudce vám řekne: Soudím podle platného práva. K čemu je však takové právo, které si z práva tropí posměch? Nestačí obyčejný paragraf jen tak z normální hlavy toho soudce: komu jste to sebrali, tomu to vraťte nebo nahraďte? Nestačí. Ale naštěstí je Štika jehovista a ví, že soudce se bude škvířit v plamenech sedmého pekla, kde na to také mají pěkný paragraf.

Irák? Inu, pohádka mládí
18.1.2000    Mladá fronta DNES    str. 08    Názory
    KAREL STEIGERWALD        
Iráčané nám jasně dali na srozuměnou, že ani jeden kontrakt nebude podepsán, dokud se Svobodná Evropa nachází na našem území. Přijetí v Bagdádu bylo chladné. Česká vláda je asi ráda. Již před rokem varovala, že Svobodná Evropa může naše vztahy s Irákem poškodit. Chystala návrh, aby ty škody zaplatili Američané. Nakonec zůstala jen u toho, že bude bedlivě pozorovat, jaké má vysílání Svobodné Evropy "dopady". Není to však cynismus praktika, který říká: Vražděte si doma, koho chcete, hlavně že s námi děláte pěkné kšefty. Vládu vede vyšší idealismus, hluboké citové pouto a krásné vzpomínky na pohádku mládí. Má přirozeně raději Vietnamy, Číny a Kuby s vlajkami na věžích než vojenský blok NATO, jejž spolkla s potížemi. Má ráda plány, koncepce, tuny, vagony a procenta. Atomovou energii a cisterny zdravého mléka. Nemá ráda soukromé školy, ale váží si vzdělání nabytého v padesátých letech v SSSR. Nemá ráda imperialismus, buržoazii a Wall Street. Má ráda poctivou práci a organizovanou rekreaci. K docílení brzké spravedlnosti by jedněm přidělovala, jiným odebírala. Býti agentem StB není pro tuto vládu nic příliš pohoršlivého. Antikomunista (zuřivý) je pro ni tvorem horším, takový by nemohl vést FNM. Sama se skládá z ohromného množství bývalých komunistů, pro něž je komunismus dobrou písní z nejkrásnějšího věku, kdy nebylo pánů a žebráků. Vyřkněte nahlas, že člověk vykořisťuje člověka, a uvidíte, jak vládě stoupne tep. Ale je jí souzeno vládnout vcelku nesocialisticky. Své lásky, touhy a pudy může umořovat jen na detailu. Dá nakonec Iráčanům na srozuměnou, že Svobodná Evropa v Praze zůstane. V detailu však vyhrkne nějaký podivný dodatek. Že u Ostravy bude atomová elektrárna a že Svobodná Evropa porušuje lidská práva. Vždyť byla za časů našeho mládí stanicí štvavou a její lež měla krátké nohy. Zatímco Irák už se tehdy osvobozoval z jařma imperialismu. Vzpomínáte? 

Tyto komentáře vyjadřují stanovisko listu

Ústa mu nosila neštěstí
15.1.2000    Mladá fronta DNES    str. 06    Názory
    KAREL STEIGERWALD        
Komentář

Slovenský dluh bude nás všechny stát jednu korunu! Kmenoví náčelníci často počnou poskakovati, když se spustí déšť. Příčinou u Zemana není rituální víra, že tanec přivolává kapky, nýbrž nezvladatelná rozkoš: být vždy a za každou cenu úspěšným.  Slíbil nám už všechno. Přitočil se ke každému sebenepatrnějšímu pohybu směrem k dobru. Kdo si vzpomene, jak křepčil, když mu to stouplo o půl procenta, tomu stydne krev v žilách. Zmůže věci, které my ne. Darebáka vyrazí i s futry! S čísly pohazuje jako mág. S Mečiarovským fanfaronstvím doveze tisíce pracovních míst. Prodá tisíce lokomotiv. Najde tisíce tunelářů. Odhalí miliardové daňové úniky. Domorodci si musí odpovědět na základní kulturní otázku: chápou souvislosti mezi skoky tohoto náčelníka a deštěm, či ne? I v jednáních o slovenském dluhu se Zeman uviděl v neuvěřitelně pěkném světle. Udělal zázrak. Vyjednal, co jiní nedokázali léta. Dokázal vynadat neschopným předchůdcům a vyslovit obdiv sobě. Ale nepokojná ústa jej opět strhla ke lži. Či nepišme ke lži, pišme k fantaziím. Zemanovo vyrovnání se Slovenskem nás bude stát více než osm miliard korun. Mnoha lidem se může zdát, že Zeman byl v jednání příliš poddajný. Ale ukončení všech vzájemných porozvodových sporů se Slováky by mu mohlo vynést i pochvalu. Nehádat se do krve o pár miliard je až nečesky elegantní. Vítězství to ovšem žádné není. Je to taková z rozumu nutnost. Slušnému státníkovi, když uhne exchoti, sluší se povzdechnout: naději vidím hlavně v tom, že do budoucnosti nenakladli jsme žádné nášlapné miny. Tím by státník uchlácholil i kritiky, kteří řeknou: Proč těch osm či více miliard? Ovšem Zeman je nepřítel opatrné cudnosti. Raděj si natahuje tričko, oslněn svou oslnivostí. Je kráčejícím příkladem toho, že mnohdy je poplužní dvůr přec jen lepší než proříznutá ústa. Většina potíží, které má Zeman s vládnutím, neplyne z toho, co strašlivého udělal, nýbrž z toho, co strašlivého vyhrkl. V dějinách bude zapsáno: Ústa mu nosila neštěstí. 

Tento komentář vyjadřuje stanovisko listu

Tři poslední truchlivé komedie
14.1.2000    Mladá fronta DNES    str. 09    Názory
    KAREL STEIGERWALD        
Nezoufejme, divadlo v Čechách nikdy neumře. Komedie se nepřestanou hrát. 

LHÁŘ KAJÍCNÍKEM 

Kavan a Zeman, klauni, se omluvili. Pro oko to nebylo vábné divadlo, ale budiž. Mohlo být ještě hůř. Nakonec my ohaři, kteří těm dvěma jdeme léta po krku, jsme se dočkali. Obyčejní diváci se ovšem diví proč spadli do jámy zrovna tihle dva mamuti? Nu protože jsou nejméně šikovní. Diváci mají pravdu, jáma by mohla být plná. Dost je státníků, kteří jen tak nazdařbůh a neopatrně něco plácnou. A každý den rodí další. I sám ten postižený Zieleniec. Byl Zemanovými výmysly pobouřen. Ale kolik lidí zas pobouřil on? Odešel z politiky do civilu s temným mumláním směrem k příteli Klausovi. K mumlání nepřidal žádný bližší a věcnější údaj. To Klaus jistě nebyl rád. A co ti sarajevští páni, kteří se dozvěděli o tajném kontu ODS nakonec od sebe navzájem? Omluví se? Proč by. Omluví se Klaus podnikateli Fischerovi, jenž proplýtval ve volbách nahrabané miliony? Tato sezona by se mohla stát sezonou omluv. To by bylo divadlo! Seznam pánů by si sestavil každý sám. Všichni máme na někoho pifku. V té rozzuřené čeládce už každý o každém něco šeredného lživě uvedl. Vykřikování všelijakých obvinění a podezření je národním sportem. Kdo nevykřikuje, vypadá jako nějaký hlupák - neumí se ohnat. Proč to jednou neobrátit - předstihujte se v omluvách, vy zábavní páni! To budou teprv divadla! 

ŘEZAL STÁTNÍ VLAJKU PILOU! 

Jistý pan Kohout, komik, se stydí za Čechy a považuje je za rasisty. Zhotovil si proto velkou státní vlajku z dřevotřísky a veřejně ji rozřezal - aby dal touto zábavou najevo, že Čechy třídí na různé. Pěkné divadlo. Asi má ten Kohout pravdu: Češi jej hned obvinili z výtržnictví a hanobení rasy (české?) a národa (hanobil tu dřevotřísku). Kohoutovi běží soud. Z toho vane dech velmi starých časů. Rozříznutí státní vlajky vejpůl je výtržnictví. S takovýmto metrem na výtržníky bude půl národa ve věznici. Stydět se za Čechy je už trestné? Ale nebojme se, k žádnému rozsudku nikdy nedojde. Svědci k soudu nechodí. Až se naštve, přestane jim tam chodit i ten Kohout. Jsem zvědav, co pak udělají soudci? Sklapnou desky a půjdou na pivo? Nebo budou dál výkřik "Češi jsou rasisté" soudit jako hanobení rasy? Buďme filozofové. Co je to vlajka? Nic než látka. A tyč. Nebo se do té látky vešlo všechno nejcennější a svaté, co je v nás? 

BANDITA NIKDY NELEZE DO KOPCŮ 

Jde o komický krvák. Za časů bandity Koby (rozuměj Stalina) probíhal sponzoring takto: Gruzínský Koba přepadl v horách kupce. Lidi pobil, peníze poslal Leninovi do Švýcarska. Pozor už tenkrát to Švýcarsko! O malichernosti, zda mu car povolil zahraniční konto, se Koba na rozdíl od Lánského nestaral. Však také se o vraždění a loupeže jednalo jen částečně, částečně už se jednalo právě o sponzoring. Peníze si Koba nenechával, byly použity na rozmach ušlechtilých idejí. Tak Koba etiku banditů povýšil. Do Koby se loupilo, od Koby dál již se naháněli sponzoři. Jednoho dne vystoupí exministr Lánský a vysvětlí veřejnosti, proč dostal devět milionů korun a který Koba v tom vězí. Bankovní převody se zdokonalily a sponzoring se zjemnil. Komedie sponzorů však pokračuje. Snopková a Svoboda sestavují řetěz firem: TAX, OMNIA, Lidový dům, reklamní agentura. Tři miliony, šest milionů. Koba by pukl. Proč lézt do kopců na kupce? 

VRCHOL SEZONY 

Bude jím velká omluva Zemana. (Všimněme si, Zeman už je jako Řím. Ať se vydáme kamkoliv, skončíme u něj. Není to už posedlost?) Bude plná bonmotů. Všechno to shrne na jednu hromadu, Lánského, Bambergy, Sarajeva, mrtvé Maďary, Snopkovou a Svobodu. A řekne: Je to lidskost proti sobectví, co mi zlámalo nohy. Pak odejde už od nás s bohom, mal nás rád. Pořádání komedií ujme se nový tým. Vždyť divadlo neumírá!

Cit pro spravedlnost ochabuje
13.1.2000    Mladá fronta DNES    str. 06    Názory
    KAREL STEIGERWALD        
Senát projednává svůj vlastní návrh novely zákona o zpřístupnění svazků StB. Urputný zápasník o co největší zhanobení své osoby předseda FNM pan Stiess si nemohl vybrat příhodnější chvíli. Šaškovská ostuda, v níž se s takovou chutí už delší čas třepe, by mohla senátorům ilustrovat, jak důležité a nezbytné je dokumenty StB zpřístupnit veřejnosti. Pan Stiess se nachází v druhém kole hanby. Jeho lustrační osvědčení označilo za padělek i ministerstvo vnitra. Padělek je však problém vedlejší. Problém hlavní zní: byl pan Stiess registrován jako spolupracovník StB, nebo ne? Pan Stiess to pochopitelně dobře ví. Úředníci vnitra to mohou zjistit za několik minut, ale nesmějí to podle zákona povědět. Až bude schválena senátní novela, bude to vědět každý. Pan Stiess nebude už míti žádnou aféru více. Bude prostě takový či onaký. Zatím aféru má. Vypadá to, že by novela zákona, který z nepochopitelných příčin chrání fízly, mohla odstranit příčiny, z nichž takové otravné aférky vznikají. Ale podobnou aférku má i pan Lánský, který vedlejším sporem o to, zda směl mít konto v cizině, kryje to hlavní: zda devět milionů od soukromé firmy, která měla spor se státem, není úplatkem? V pozadí není žádný nedokonalý zákon, nýbrž jen a jen šlendrián. O kontu se ví, částka je známá a policii by jistě nedalo mnoho práce vzniklá podezření vyvrátit či potvrdit. Přesto se donekonečna vyšetřuje už mnoho měsíců, a nikoliv ten obnos, nýbrž to konto. Dokonce se zdá, že po odchodu pana Lánského z politiky se vyšetřovat přestane. Aférka tak zapadne mezi jiné, kamsi do nevysvětlitelna, do ráje zapomenutí a jakéhosi dvojsmyslného uculování a tajemných narážek. Jde o dvě epizodky, které pěkně ukazují, čím a jak si zaneřáďujeme veřejný život. Není strašlivé, že jsou veřejní lidé obviňováni ze lží, krádeží, podvodů, to už je lidská vlastnost. Je strašlivé, že k těm obviněním se nepřiřazují žádná rozuzlení. Pak ochabuje cit pro spravedlnost a stále více lidí věří, že zem je samý nepotrestaný darebák. Aféry vybuchují a hasnou jako petardy. Podivné je, že ani ti dva postižení páni o očištění dvakrát nestojí. 

Tyto komentáře vyjadřují stanovisko listu

Buďte psem, nikdy vězněm
12.1.2000    Mladá fronta DNES    str. 06    Názory
    KAREL STEIGERWALD        
poznámka 

Dvě informace změnily včera svět. Izraelská tajná služba odebírá tajně nepřátelským politikům moč a čeští policejní psi dostávají denně na stravu 44 korun, zatímco vězni 35. Tyto informace se dají všelijak spojovat, zvažovat ve vzájemných souvislostech a mohou se z nich činit důležité závěry o zkáze světa. Až se o stravném dozvědí psi, budou též stávkovat? A co ti hladoví vězni - nesnědí ty syté psy? Ale stráž psy uhlídá. Když kradu a vraždím - to jsem už míň než pes? Poučení pro pragmatiky: buďte psem, nikoliv vězněm. Kolik stravného má na den izraelský agent? Je na tom lépe než český policejní pes? A co v případě, že nepřátelský politik nejde na záchod? Je to skutečně moč, co mu Izraelci odebírají? V mužích, ví Shakespeare, dřímou všelijaké šťávy. Kdo má fantazii, uvažuje dál: co by Izraelci odebrali českým psům, co vězňům a kolik stravného by přidělil český pes izraelským agentům? A naopak, co by odebral hladový pes sytým vězňům a co Izraelcům? Rozhodně je dnes lepší být psem než vězněm, je lepší být politikem než psem a vězněm a je lepší být Izraelcem než politikem, psem a vězněm.  Kdo si myslí, že se autor této poznámky zbláznil, mýlí se. Svět je takový, nikoliv autor.

Vždyť komunismus je nevinný
10.1.2000    Mladá fronta DNES    str. 06    Názory
    KAREL STEIGERWALD        
Štrougal čelí obvinění. Obžalován je i Kyncl a Obzina. Dokonce i nějaký Hanuliak. Prozraďme hned pointu: bude-li kdo souzen či snad i odsouzen, bude to ten Hanuliak. Je to jako s počasím - přilétají ptáci, odlétají ptáci. Čas od času se dozvíte, kdo čelí obvinění. Třeba Jakeš. Jindy Fojtík. Obzina. Tamten tajemník, tento z politbyra, nějaký ministr, či dva. Vysoký estébák Lorenc už byl málem ve věznici, ale uprchl na Mečiarovo Slovensko. Vydají jej nyní slovenští demokraté? A Biľak? Je v Bratislavě. Mohl by klidně být v Praze. Žaloba se odloží, vrátí, svědek nepřijde. Spis se zašle někam, přijde odněkud, čeká se. Nastydne obhájce. Ostatně za co je všechny chcete soudit? Že nedodržovali tehdejší zákony? Že velezradili socialistickou vlast? Být to pravda, zasloužili by nejspíš pochvalu, ale pravda to není. Oni socialistickou vlast budovali. A pokud toto neuznáte za trestný čin můžete si své žaloby a své soudy umístit - víte kam. Vzpomínáme si ještě na tehdejší zákony? Však jich řada platí dodnes a z jiných se stal zvyk. Hodily se na všechno, záleželo na výkladu, a i ten mohl být jakýkoliv. Z osidel komunistického zákona vymotá se i ten, kdo vás přivázal drátem k topení. Natož ministr se svými abstraktními pokyny ke zločinu. Není-li dnes trestné psát tehdejší socialistickou ústavu, proč by mělo být trestné přivázat vězně k radiátoru drátem? Není-li trestné rozkulačení statisíců sedláků, proč má být trestné vyvážení desítek disidentů do ciziny? Copak to může někdo myslet vážně - trest za porušování tehdejších zákonů? Vždyť oni, pachatelé, sami byli zákon. Máme pěknou odpověď: právní kontinuita. Nikdo však neví, co to vlastně znamená. Asi jen jedno: komunismus je nevinný. Ve vězení končí jen jeho malí pomahači. Kdo se skutečně chce s minulostí nějak vyrovnat, musí se vyrovnat především s tím, že celý komunistický režim byl zločin, nikoliv porušování jeho zákonů. Ale to skoro nikdo nahlas nepoví - příliš mnoho občanů komunismus porodilo a ty zbylé na oplátku porodil zase on. A kdo má chuť sám od sebe říkat: Také já jsem zločin? Štrougal, Kyncl, Obzina si těžkou hlavu dělat nemusí. Ono to vše zas nějak odletí a přijde jiné počasí. Leda snad: chudák Hanuliak. 

Tento komentář vyjadřuje stanovisko listu

Vzdej to, Jane Kavane!
7.1.2000    Mladá fronta DNES    str. 06    Názory
    KAREL STEIGERWALD        
Kavan, nepišme již ministr, opisuje. Napsal jsem před dvěma dny, že jako omluvu rozpoutá zběsilý spor o to, zda delimitační příkaz B 34 měl spolu s ministrem Zieleniecem podepsat zástupce ředitele odboru či zda postačil podpis vedoucího oddělení evidence. Kavan v omluvě použil větu podobnou: Kontrola prokázala neefektivní využívání státních prostředků na nejasně zadávané projekty v mediální oblasti. Kavan dále zašmodrchaně řekl, že přímé důkazy o zneužití znějící jednoznačně a prokazatelně na jména se nenašly. Ani tato myšlenka není původní. Předpovídal jsem jako znalec Kavanovy temné duše, že se omluví takto: "Zieleniec novináře svým způsobem nepodplácel, což neznamená, že by přímo nepodplácel, ale také to neznamená, že by podplácel. Myslel jsem, Kavan má rozum, výstraha stačí. Vyhne se trapasu včas. Nemá, nevyhnul. Výstrahu pochopil jako inspiraci. Tak do třetice: Kavane, vzdej to. A co on udělá? Nu, vzdá to.

Úryvky z dějin hlouposti
6.1.2000    Mladá fronta DNES    str. 06    Názory
    KAREL STEIGERWALD        
Pan předseda FNM Stiess by měl více pečovat o svou pověst. Měl by se pořádně bránit. Označují jej za člověka, který spolupracoval s StB a padělal lustrační osvědčení. Každému člověku se může stát, že na něj nespravedlivě nakydají hanebnosti. Pak musí člověk, jemuž na vlastní cti sejde, nastoupit v boj. Mnohdy je to těžké - situace bývají všelijak zapletené, shody okolností svědčí proti obviněnému či se vůbec důkazů nedostává. Boj člověka za očistu je vleklý a mučivý. Pan Stiess to však má lehké. Nemusí se o svou čest rvát jako chlap. Jemu stačí požádat o nové lustrační osvědčení. Úřady mu je vydají prý dokonce během několika minut. A všem bude vše jasné. Pan Stiess rázem rozmetá veškerá lživá obvinění. Zůstane jen podivný otazník: proč by kdosi padělal jeho lustrační osvědčení? Doklad, který tvrdí, že jsi nespolupracoval s StB, nahraď padělaným dokladem, který tvrdí, že jsi nespolupracoval s StB něco tak pomateného by vstoupilo do dějin. Jistá (nepochopitelná) stiessovská logika v této bizarní větě však je. U Stiesse nalezneme další podobné: "Dokud se vše nevyjasní, o nové lustrační osvědčení nepožádám," říká. Slyšíte dobře, dokud se to nevyjasní, on nic nevyjasní. "K ničemu by to nebylo," říká. Bylo. Šmahem a jednoduše by obhájil svou čest. Místo toho na sobě nechává hnusné podezření. Chystá se zeptat samotného ministra vnitra, proč se o jeho lustrační osvědčení zajímají vyšetřovatelé. Má to však háček, ministr je v lázních. Požádal proto další členy vlády a politiky, aby se to pokud možno co nejvíc urychlilo. Mluvil už s Baštou. Na policejní vyšetřování upozornil i Grosse. Oba si to mohli přečíst v novinách. Stiess tomu všemu nerozumí. Zbývá mu už jen jediné: měl by jako jemu podobní začít zvažovat trestní oznámení na někoho neznámého. Vtip je v tomto: nedbat své cti, neřešit v pěti minutách skutečný problém, nýbrž celé týdny ten vedlejší. Lustrák, konto, Bamberg, jak se to rýmuje? Jsou to samé úryvky z dějin hlouposti v Čechách. Už proto by se měl pan Stiess poděkovat z úřadu. 

Tyto komentáře vyjadřují stanovisko listu

Zatkni ho, Toníčku, když jsi prezident
5.1.2000    Mladá fronta DNES    str. 06    Názory
    KAREL STEIGERWALD        
Ve čtvrtek - tedy zítra - měl by nadejít ten slavný den, v němž ministr Kavan předloží doklady, že jeho předchůdce Zieleniec uplácel novináře, či alespoň udělá "mediální tečku". Oznámí, jak to bylo, kdo se omluví a kdo kradl? Zní to napínavě, co asi vyjde najevo? Zlomí to někomu krk? Zemanovi, Zieleniecovi, Kavanovi? Novinářům? Oba prozatímní lháři to vystoupení oddalují už půl roku. A přitom je naprosto jedno, co Kavan ve čtvrtek, či kdykoliv jindy řekne. Copak neví logik Zeman, že když někoho obvinil před půl rokem ze zlodějství, důkaz nemůže dávat teď? Co by řekl - že jej teď našel? Odkud by pak tehdy věděl, že Zieleniec kradl? Z jasnovidecké povahy? Nebo řekne, že už důkaz měl dávno, ale až teď jej vytáhl z kufříku? Neví Zeman, Kavan a spol., že obvinili Zieleniece ze zločinu a že tím jejich role musí skončit? Oni nemohou vyšetřovat, hledat důkazy, slídit někde, tisknout ve Štiříně úředníka, aby svědčil. Oni dva nejsou nějací orgánové činní v trestním řízení, nějací policisté, aby hledali důkazy pro svá obvinění. Jsou politici a ti si mají na spravedlnost počkat, ne ji vytvářet! Neporuší Kavan ve čtvrtek nejhrubším způsobem ústavu, když ze sebe, on obyčejný zahraniční ministr, policistu a žalobce udělá a předloží proti Zieleniecovi nějaký důkaz? Bude u nás nový strašlivý zvyk - ministři budou shromažďovat důkazy, vést vyšetřování, žalovat, pak soudit? (Ať si Kavan vzpomene, jak Štrougal kdysi s Novotným zatýkali Baráka, který chtěl vidět zatykač. Štrougal: Já myslím, Toníčku, že ho můžeš zatknout rovnou, bez papíru, když jsi prezident.) Půjde Kavan touto cestou a vytasí ve čtvrtek na Zieleniece důkazy o jeho zločinech? Ví policie, že Kavan vyšetřuje? Ví to státní zástupce? Ale nebojme se, Kavan žádnou ústavu neporuší, protože nic nepředloží, protože nic nemá. Kdyby měl, už by předložil dávno. Nebo by snad chtěl čelit obvinění, že důkazy zločinu půl roku kdesi, on ministr, schovával? Či najde důkazy, podivnou náhodou, právě tuto poslední noc? Asi bude ve čtvrtek jen tak blábolit. Omluví se Zieleniecovi, že nemyslel, že Zieleniec novináře přímo podplácel, nýbrž že myslel, že je vlastně svým způsobem jaksi také nepodplácel, což neznamená, že by přímo nepodplácel, ale také to neznamená, že by podplácel. A podá trestní oznámení na neznámé pachatele, kteří narafičili aféru Kavan, Zeman, Zieleniec. Poslední jmenovaný půjde domů z té slávy s pocitem, že je ťulpas.  Bude-li Kavan mazaný, vysype k tomu nějakou novou nepřehlednou historku. Jako poraněná křepelka pokusí se odlákat pozornost ohařů nějakými popletenými udáními, jejichž rozplétání nebude nikoho zajímat a v nichž se nikdo ani nevyzná. Rozpoutá zběsilý spor o to, zda delimitační příkaz B 34 měl spolu s ministrem Zieleniecem podepsat zástupce ředitele odboru, či zda postačil podpis vedoucího oddělení evidence opotřebovaných kožichů aljašských diplomatů. Protože nikdo nepochopí, jak by mohl takový spor souviset s případem Zieleniec, bude zájem ochabovat a časem celá ostuda Kavan, Zeman upadne konečně do zapomnění. Jediné slušné řešení je toto: ve čtvrtek vystoupí před veřejnost některý z policistů či státních zástupců a oznámí, že policie vážné obvinění předsedy vlády o tom, že Josef Zieleniec jako ministr kradl, prošetřila, shledala je takovým a takovým, že předseda vlády si buďto bezdůvodně vymýšlel (lhal), či byl popleten, (naletěl), anebo že je podána taková a taková trestní žaloba na toho či onoho s důkazy, které mají tu či jinou povahu. Každé jiné řešení znamená nikoliv něco tak malicherného a pomíjivého, jako jsou Zemanovy vtipy, lhaní či hulvátství, nýbrž něco podstatně závažnějšího - že ministři berou do svých rukou vyšetřování, sbírají důkazy a sdělují nám, jakou mají ty důkazy cenu a kdo se jak provinil.  A v takové zemi, soudím, nechtěl by žít ani Zeman s Kavanem. Dnešní noci však nebudeme klidně spát - co když si ti dva na zítra vymyslí něco zcela nečekaného, nepředvídatelného, o čem se našemu mudrování ani nesní?

Černý mír
4.1.2000    Mladá fronta DNES    str. 06    Názory
    KAREL STEIGERWALD        
Včerejškem počínaje se možná vyplatí trávit pondělní večery u obrazovky, ale možná také ne. Čtyřiadvacet dílů Studené války, to je příliš mnoho otázek. Od Jalty k Maltě, říkalo se hořce před deseti lety. Nemohl ten čas být kratší? Musel vůbec nastat? Muselo se lidstvo po světové válce ponořit do jejího divného pokračování - do války studené? Musely se obě strany železné opony ježit raketami a musel být svět tou oponou přepůlen? Jsme skutečně paradoxně vděčni jaderným zbraním obou velmocí za to, že třetí světová válka nepřišla - že leží v černé budoucnosti jako, řekněme s úlevou, čím dál menší hrozba? Platili jsme za ten černý mír železným objetím - jedni v náruči Američanů, druzí u Rusů? Chtěli Američané dobýt světa s jedovatými brouky, chtěl Stalin dotlačit své tanky k břehům Atlantiku? Držely se tyto dvě mocnosti v šachu? A hýčkaly tak své zájmy? Otázky, které navozují odpovědi. Když se levicoví intelektuálové na obou stranách zátarasů emancipovali od Stalina v prvním kole, přišli na to, že svět je v rukou dvou mocenských bloků. V druhém kole jsme se od nich dozvěděli, že nic není černobílé, že jedni jsou zotročeni rudým karabáčem, druzí krvavým dolarem. Třetí kolo emancipace konečně politický kýč ustálilo: všechno to bude konvergovat: co je dobré tam, co zde, to se spojí, západ, východ, takový je zákon vývoje. Po kosmickém nebi poletí americký černoušek v objetí se sovětským Eskymákem Voloďou! Ten kýč trvá podnes. Z ruského područí prý upadáme do amerického. Když zrušili Varšavskou smlouvu, tak ať spravedlivě zruší i NATO. Tenkrát to bylo tak a dnes je to stejné. Ne - žádné dva bloky, nýbrž půlstoletý boj svobodných zemí s říší zla. Vyhrály jej Spojené státy. Jim však dnes nikdo neřekne - dík. Všichni si dosadí do kýče: Amerika fuj (McDonald's), Rusáci fuj (koncentráky). A na ty dokumenty v televizi se také nikdo dívat nebude.
