Přehled zpráv
Milan Kundera, náš problém	?
	31.12.2005	Mladá fronta DNES ~ str. 01 ~ Kavárna - příloha	
		Karel Steigerwald	
Vládne nám rozum a cit	?
	31.12.2005	Mladá fronta DNES ~ str. 06 ~ Názory	
		KAREL STEIGERWALD	
Extremismus KSČM jako výtah k moci	?
	30.12.2005	Mladá fronta DNES ~ str. 09 ~ Názory	
		KAREL STEIGERWALD	
Zinek v politice	?
	29.12.2005	Mladá fronta DNES ~ str. 06 ~ Názory	
		KAREL STEIGERWALD	
Vrazi Mao i Gottwald vydávali sluneční zář	?
	28.12.2005	Mladá fronta DNES ~ str. 06 ~ Názory	
		KAREL STEIGERWALD	
Imunitní výbor proti policii	?
	21.12.2005	Mladá fronta DNES ~ str. 06 ~ Názory	
		KAREL STEIGERWALD	
Úpadek: vám už zas cenzura nevadí?	?
	20.12.2005	Mladá fronta DNES ~ str. 06 ~ Názory	
		KAREL STEIGERWALD	
Zpět k socialismu	?
	17.12.2005	Mladá fronta DNES ~ str. 06 ~ Názory	
		KAREL STEIGERWALD	
Hoře z Křečka	?
	15.12.2005	Mladá fronta DNES ~ str. 06 ~ Názory	
		KAREL STEIGERWALD	
Vaše sláva, moje moc	?
	13.12.2005	Mladá fronta DNES ~ str. 07 ~ Názory	
		KAREL STEIGERWALD	
Neloupi v cizí chatě, ustřelí ti nohu	?
	10.12.2005	Mladá fronta DNES ~ str. 06 ~ Názory	
		KAREL STEIGERWALD	
Oči, uši, vláda	?
	9.12.2005	Mladá fronta DNES ~ str. 06 ~ Názory	
		KAREL STEIGERWALD	
Předělat Paroubka?	?
	7.12.2005	Mladá fronta DNES ~ str. 06 ~ Názory	
		KAREL STEIGERWALD	
V kotli je pěkně, vy gauneři	?
	6.12.2005	Mladá fronta DNES ~ str. 06 ~ Názory	
		KAREL STEIGERWALD	
Taktika dr. Goebbelse	?
	3.12.2005	Mladá fronta DNES ~ str. 06 ~ Názory	
		KAREL STEIGERWALD	
Dá více korupčník, či korupčnice?	?
	30.11.2005	Mladá fronta DNES ~ str. 06 ~ Názory	
		KAREL STEIGERWALD	
Páni, nebo příjemci milodarů	?
	29.11.2005	Mladá fronta DNES ~ str. 06 ~ Názory	
		KAREL STEIGERWALD	
Nepolepšil se	?
	26.11.2005	Mladá fronta DNES ~ str. 06 ~ Názory	
		KAREL STEIGERWALD	
Studenti ať nepracují	?
	25.11.2005	Mladá fronta DNES ~ str. 06 ~ Názory	
		KAREL STEIGERWALD	
Tygr v dějinách	?
	21.11.2005	Mladá fronta DNES ~ str. 06 ~ Názory	
		KAREL STEIGERWALD	
Pravda vlajky, bída lidí	?
	19.11.2005	Mladá fronta DNES ~ str. 06 ~ Názory	
		KAREL STEIGERWALD	
Vítězný listopad -oslava dosti k pláči	?
	16.11.2005	Mladá fronta DNES ~ str. 06 ~ Názory	
		KAREL STEIGERWALD	
Exemmerová se nestydí	?
	15.11.2005	Mladá fronta DNES ~ str. 06 ~ Názory	
		KAREL STEIGERWALD	
Věc se vyšetřuje?	?
	12.11.2005	Mladá fronta DNES ~ str. 06 ~ Názory	
		KAREL STEIGERWALD	
Zastane se mě i Paroubek	?
	11.11.2005	Mladá fronta DNES ~ str. 06 ~ Názory	
		KAREL STEIGERWALD	
Ministře, uprchli ti vrazi? Jdi také	?
	10.11.2005	Mladá fronta DNES ~ str. 06 ~ Názory	
		KAREL STEIGERWALD	
Proč Filip platí svého satana	?
	8.11.2005	Mladá fronta DNES ~ str. 06 ~ Názory	
		KAREL STEIGERWALD	
Nebezpečný stát	?
	7.11.2005	Mladá fronta DNES ~ str. 06 ~ Názory	
		KAREL STEIGERWALD	
Daně se snižují, blázni se radují	?
	5.11.2005	Mladá fronta DNES ~ str. 06 ~ Názory	
		KAREL STEIGERWALD	
Ministr Zgarba ve spekulaci století	?
	3.11.2005	Mladá fronta DNES ~ str. 06 ~ Názory	
		KAREL STEIGERWALD	
Kolik procent buřičů má Paroubek	?
	2.11.2005	Mladá fronta DNES ~ str. 06 ~ Názory	
		KAREL STEIGERWALD	
Konec úplatků	?
	31.10.2005	Mladá fronta DNES ~ str. 06 ~ Názory	
		KAREL STEIGERWALD	
Chci-li, vyvlastním	?
	27.10.2005	Mladá fronta DNES ~ str. 06 ~ Názory	
		KAREL STEIGERWALD	
Nestoudnost Falmerova	?
	25.10.2005	Mladá fronta DNES ~ str. 06 ~ Názory	
		KAREL STEIGERWALD	
Užiteční spojenci	?
	21.10.2005	Mladá fronta DNES ~ str. 06 ~ Názory	
		KAREL STEIGERWALD	
Regina ve vířivce nahmátla Stalina	?
	20.10.2005	Mladá fronta DNES ~ str. 06 ~ Názory	
		KAREL STEIGERWALD	
Tak trapná je justice česká	?
	19.10.2005	Mladá fronta DNES ~ str. 06 ~ Názory	
		KAREL STEIGERWALD	
Postřehy dne	?
	15.10.2005	Mladá fronta DNES ~ str. 06 ~ Názory	
		KAREL STEIGERWALD	
Buldozer? Ne, halda šrotu	?
	13.10.2005	Mladá fronta DNES ~ str. 06 ~ Názory	
		KAREL STEIGERWALD	
Žižka i Paroubek jsou stejně nemoderní	?
	11.10.2005	Mladá fronta DNES ~ str. 06 ~ Názory	
		KAREL STEIGERWALD	
Hrabivost: duch tohoto státu	?
	10.10.2005	Mladá fronta DNES ~ str. 08 ~ Názory	
		KAREL STEIGERWALD	
Vystřelit komunisty do vesmíru	?
	8.10.2005	Mladá fronta DNES ~ str. 08 ~ Názory	
		KAREL STEIGERWALD	
Zákaz kapitalismu	?
	7.10.2005	Mladá fronta DNES ~ str. 06 ~ Názory	
		KAREL STEIGERWALD	
Páni orangutani buší do barelu	?
	4.10.2005	Mladá fronta DNES ~ str. 08 ~ Názory	
		KAREL STEIGERWALD	
Pět v českých a balkánské poměry	?
	1.10.2005	Mladá fronta DNES ~ str. 06 ~ Názory	
		KAREL STEIGERWALD	
Služebníci státu	?
	30.9.2005	Mladá fronta DNES ~ str. 06 ~ Názory	
		KAREL STEIGERWALD	
Paroubek a já, žumpa a hnůj	?
	27.9.2005	Mladá fronta DNES ~ str. 06 ~ Názory	
		KAREL STEIGERWALD	
Socialismus na rozcestí	?
	26.9.2005	Mladá fronta DNES ~ str. 06 ~ Názory	
		KAREL STEIGERWALD	
Komunismus je zločin	?
	24.9.2005	Mladá fronta DNES ~ str. 06 ~ Názory	
		KAREL STEIGERWALD	
O straně poctivé práce	?
	22.9.2005	Mladá fronta DNES ~ str. 06 ~ Názory	
		KAREL STEIGERWALD	
Rudolf Hess, Pes,Vlez	?
	21.9.2005	Mladá fronta DNES ~ str. 06 ~ Názory	
		KAREL STEIGERWALD	
Grebeníčka asi vyloučí ze strany	?
	15.9.2005	Mladá fronta DNES ~ str. 07 ~ Názory	
		KAREL STEIGERWALD	
Osudy našeho gestapa	?
	14.9.2005	Mladá fronta DNES ~ str. 06 ~ Názory	
		KAREL STEIGERWALD	
Čeká nás vláda s komunisty?	?
	13.9.2005	Mladá fronta DNES ~ str. 06 ~ Názory	
		KAREL STEIGERWALD	
Dvě zábavné příhody	?
	13.9.2005	Mladá fronta DNES ~ str. 06 ~ Názory	
		KAREL STEIGERWALD	
Stalin sedí na jehle	?
	10.9.2005	Mladá fronta DNES ~ str. 06 ~ Názory	
		KAREL STEIGERWALD	
Kdo je Boban? Jednou se vynoří	?
	9.9.2005	Mladá fronta DNES ~ str. 06 ~ Názory	
		KAREL STEIGERWALD	
Politik musí být nestoudný	?
	8.9.2005	Mladá fronta DNES ~ str. 06 ~ Názory	
		KAREL STEIGERWALD	
Zase komise	?
	6.9.2005	Mladá fronta DNES ~ str. 07 ~ Názory	
		KAREL STEIGERWALD	
Nepornografie	?
	5.9.2005	Mladá fronta DNES ~ str. 06 ~ Názory	
		KAREL STEIGERWALD	
Kmotři z Palerma	?
	31.8.2005	Mladá fronta DNES ~ str. 08 ~ Názory	
		KAREL STEIGERWALD	
Fanatici	?
	30.8.2005	Mladá fronta DNES ~ str. 08 ~ Názory	
		KAREL STEIGERWALD	
Solidarita a my	?
	27.8.2005	Mladá fronta DNES ~ str. 06 ~ Názory	
		KAREL STEIGERWALD	
Hon na pěšce, panstvo je čisté	?
	26.8.2005	Mladá fronta DNES ~ str. 06 ~ Názory	
		KAREL STEIGERWALD	
A co my Češi	?
	25.8.2005	Mladá fronta DNES ~ str. 06 ~ Názory	
		KAREL STEIGERWALD	
Zásadní vady	?
	24.8.2005	Mladá fronta DNES ~ str. 06 ~ Názory	
		KAREL STEIGERWALD	
Už zas zlá arbitráž	?
	24.8.2005	Mladá fronta DNES ~ str. 06 ~ Názory	
		KAREL STEIGERWALD	
Omluva? Vždyť šlo o zločin	?
	23.8.2005	Mladá fronta DNES ~ str. 06 ~ Názory	
		KAREL STEIGERWALD	
Čí je?	?
	23.8.2005	Mladá fronta DNES ~ str. 06 ~ Názory	
		KAREL STEIGERWALD	
Paroubka tam udržte	?
	13.8.2005	Mladá fronta DNES ~ str. 06 ~ Názory	
		KAREL STEIGERWALD	
Hledá se ministr	?
	12.8.2005	Mladá fronta DNES ~ str. 06 ~ Názory	
		KAREL STEIGERWALD	
Paroubek předává problém Bublanovi	?
	10.8.2005	Mladá fronta DNES ~ str. 06 ~ Názory	
		KAREL STEIGERWALD	
Poměry ve světě zákona	?
	9.8.2005	Mladá fronta DNES ~ str. 06 ~ Názory	
		KAREL STEIGERWALD	
Paradox očisty	?
	5.8.2005	Mladá fronta DNES ~ str. 06 ~ Názory	
		KAREL STEIGERWALD	
Bití i Barková: zaostalost	?
	4.8.2005	Mladá fronta DNES ~ str. 06 ~ Názory	
		KAREL STEIGERWALD	
Policie aféru nevyřešila, nýbrž vyvolala	?
	2.8.2005	Mladá fronta DNES ~ str. 06 ~ Názory	
		KAREL STEIGERWALD	
Paroubkův technomasakr	?
	1.8.2005	Mladá fronta DNES ~ str. 06 ~ Názory	
		KAREL STEIGERWALD	
Ústecký masakr	?
	30.7.2005	Mladá fronta DNES ~ str. 06 ~ Názory	
		KAREL STEIGERWALD	
Paroubek letí vysoko	?
	29.7.2005	Mladá fronta DNES ~ str. 06 ~ Názory	
		KAREL STEIGERWALD	
Poslanec ponížený levným obědem	?
	28.7.2005	Mladá fronta DNES ~ str. 06 ~ Názory	
		KAREL STEIGERWALD	
Už zas kodex	?
	27.7.2005	Mladá fronta DNES ~ str. 06 ~ Názory	
		KAREL STEIGERWALD	
Postřehy dne	?
	26.7.2005	Mladá fronta DNES ~ str. 08 ~ Názory	
		KAREL STEIGERWALD	
Svého druhu svobodný lev	?
	25.7.2005	Mladá fronta DNES ~ str. 09 ~ Názory	
		KAREL STEIGERWALD	
Rumový proces	?
	23.7.2005	Mladá fronta DNES ~ str. 08 ~ Názory	
		KAREL STEIGERWALD	
Postřehy dne	?
	22.7.2005	Mladá fronta DNES ~ str. 06 ~ Názory	
		KAREL STEIGERWALD	
Kuplíři a vyděrači	?
	21.7.2005	Mladá fronta DNES ~ str. 08 ~ Názory	
		KAREL STEIGERWALD	
Islám tak, i naopak	?
	20.7.2005	Mladá fronta DNES ~ str. 08 ~ Názory	
		KAREL STEIGERWALD	
Kyvadlo se kývá	?
	1.7.2005	Mladá fronta DNES ~ str. 06 ~ Názory	
		KAREL STEIGERWALD	
Víc zákazů, víc kouření	?
	30.6.2005	Mladá fronta DNES ~ str. 06 ~ Názory	
		KAREL STEIGERWALD	
Socialistický národ český	?
	29.6.2005	Mladá fronta DNES ~ str. 06 ~ Názory	
		KAREL STEIGERWALD	
Dva vrazi, dva tresty	?
	27.6.2005	Mladá fronta DNES ~ str. 06 ~ Názory	
		KAREL STEIGERWALD	
Pozor na vládu. Myslí, že v Bruselu žijí andělé	?
	25.6.2005	Mladá fronta DNES ~ str. 06 ~ Názory	
		KAREL STEIGERWALD	
Pád Koláře - konec, nebo začátek?	?
	23.6.2005	Mladá fronta DNES ~ str. 08 ~ Názory	
		KAREL STEIGERWALD	
Policie už je sousto pro policii	?
	21.6.2005	Mladá fronta DNES ~ str. 06 ~ Názory	
		KAREL STEIGERWALD	
Dvě strany, dvě Evropy	?
	20.6.2005	Mladá fronta DNES ~ str. 06 ~ Názory	
		KAREL STEIGERWALD	
Zavřít Havla	?
	18.6.2005	Mladá fronta DNES ~ str. 06 ~ Názory	
		KAREL STEIGERWALD	
Kradáci	?
	17.6.2005	Mladá fronta DNES ~ str. 07 ~ Názory	
		KAREL STEIGERWALD	
Vzlety a pády	?
	16.6.2005	Mladá fronta DNES ~ str. 08 ~ Názory	
		KAREL STEIGERWALD	
Je ti hej: super, mega, nej...	?
	14.6.2005	Mladá fronta DNES ~ str. 06 ~ Názory	
		KAREL STEIGERWALD	
Poslanec u královny	?
	13.6.2005	Mladá fronta DNES ~ str. 07 ~ Názory	
		KAREL STEIGERWALD	
Letadlo nevyletělo	?
	11.6.2005	Mladá fronta DNES ~ str. 06 ~ Názory	
		KAREL STEIGERWALD	
Umění nažraných vlků a celých koz	?
	10.6.2005	Mladá fronta DNES ~ str. 06 ~ Názory	
		KAREL STEIGERWALD	
Ostře na zločince. Ostře na lidi?	?
	8.6.2005	Mladá fronta DNES ~ str. 06 ~ Názory	
		KAREL STEIGERWALD	
Slováci se mají	?
	7.6.2005	Mladá fronta DNES ~ str. 06 ~ Názory	
		KAREL STEIGERWALD	
Renty starostům?	?
	2.6.2005	Mladá fronta DNES ~ str. 07 ~ Názory	
		KAREL STEIGERWALD	
Na rychlost nehleď, nejsi slaboch	?
	2.6.2005	Mladá fronta DNES ~ str. 06 ~ Názory	
		KAREL STEIGERWALD	
Co je vlastně evropanství	?
	1.6.2005	Mladá fronta DNES ~ str. 06 ~ Názory	
		KAREL STEIGERWALD	
Právní zjevení	?
	30.5.2005	Mladá fronta DNES ~ str. 06 ~ Názory	
		KAREL STEIGERWALD	
Hledá někdo superliteráta?	?
	28.5.2005	Mladá fronta DNES ~ str. 06 ~ Názory	
		KAREL STEIGERWALD	
Revoluce? Snad	?
	27.5.2005	Mladá fronta DNES ~ str. 06 ~ Názory	
		KAREL STEIGERWALD	
Práva se nedočkáš? Nevadí, je tu stát	?
	26.5.2005	Mladá fronta DNES ~ str. 08 ~ Názory	
		KAREL STEIGERWALD	
Prase, či neprase?	?
	25.5.2005	Mladá fronta DNES ~ str. 08 ~ Názory	
		KAREL STEIGERWALD	
Hrdina - estébák	?
	24.5.2005	Mladá fronta DNES ~ str. 06 ~ Názory	
		KAREL STEIGERWALD	
Hrdina - estébák	?
	23.5.2005	Mladá fronta DNES ~ str. 06 ~ Názory	
		KAREL STEIGERWALD	
Dutý sud a přízeň lidu	?
	21.5.2005	Mladá fronta DNES ~ str. 06 ~ Názory	
		KAREL STEIGERWALD	
Napište to na tetu	?
	20.5.2005	Mladá fronta DNES ~ str. 06 ~ Názory	
		KAREL STEIGERWALD	
Platforma, platformička	?
	19.5.2005	Mladá fronta DNES ~ str. 08 ~ Názory	
		KAREL STEIGERWALD	
Růže na třešni	?
	13.5.2005	Mladá fronta DNES ~ str. 08 ~ Názory	
		KAREL STEIGERWALD	
Patton aneb Gagarin	?
	11.5.2005	Mladá fronta DNES ~ str. 08 ~ Názory	
		KAREL STEIGERWALD	
Gitler kaput!	?
	7.5.2005	Mladá fronta DNES ~ str. 06 ~ Názory	
		KAREL STEIGERWALD	
Pryč s Železným a Křížem	?
	7.5.2005	Mladá fronta DNES ~ str. 06 ~ Názory	
		KAREL STEIGERWALD	
Paroubek je řízný	?
	6.5.2005	Mladá fronta DNES ~ str. 06 ~ Názory	
		KAREL STEIGERWALD	
Válku vyhráli Němci. My ne	?
	6.5.2005	Mladá fronta DNES ~ str. 06 ~ Názory	
		KAREL STEIGERWALD	
Co tu chtějí, ti hrdinové	?
	5.5.2005	Mladá fronta DNES ~ str. 08 ~ Názory	
		KAREL STEIGERWALD	
Země žije. To ČSSD shořela	?
	4.5.2005	Mladá fronta DNES ~ str. 06 ~ Názory	
		KAREL STEIGERWALD	
Mucha, stát a budovy	?
	2.5.2005	Mladá fronta DNES ~ str. 06 ~ Názory	
		KAREL STEIGERWALD	
Komu bude Paroubek vděčný	?
	30.4.2005	Mladá fronta DNES ~ str. 06 ~ Názory	
		KAREL STEIGERWALD	
Paroubek a já dobře rozumíme špatným vínům	?
	27.4.2005	Mladá fronta DNES ~ str. 06 ~ Názory	
		KAREL STEIGERWALD	
Taxametr mravů	?
	26.4.2005	Mladá fronta DNES ~ str. 06 ~ Názory	
		KAREL STEIGERWALD	
Taxametr mravů	?
	26.4.2005	Mladá fronta DNES ~ str. 06 ~ Názory	
		KAREL STEIGERWALD	
Paroubek, přítel Korejců	?
	25.4.2005	Mladá fronta DNES ~ str. 06 ~ Názory	
		KAREL STEIGERWALD	
Komunisti mají hlasy. Vy to nevíte?	?
	23.4.2005	Mladá fronta DNES ~ str. 06 ~ Názory	
		KAREL STEIGERWALD	
Změna nezměnila ani vládu	?
	22.4.2005	Mladá fronta DNES ~ str. 08 ~ Názory	
		KAREL STEIGERWALD	
Chce všechnu moc. Mít už nemá žádnou	?
	19.4.2005	Mladá fronta DNES ~ str. 06 ~ Názory	
		KAREL STEIGERWALD	
Gross: Když něco řeknu, tak to platí	?
	19.4.2005	Mladá fronta DNES ~ str. 06 ~ Názory	
		KAREL STEIGERWALD, STANISLAVA BOČANOVÁ	
Tak vládněte s KSČM	?
	16.4.2005	Mladá fronta DNES ~ str. 06 ~ Názory	
		KAREL STEIGERWALD	
Postřehy dne	?
	15.4.2005	Mladá fronta DNES ~ str. 06 ~ Názory	
		KAREL STEIGERWALD	
Postřehy dne	?
	14.4.2005	Mladá fronta DNES ~ str. 08 ~ Názory	
		KAREL STEIGERWALD	
Jednorázová vláda loutek? To snad ne	?
	13.4.2005	Mladá fronta DNES ~ str. 06 ~ Názory	
		KAREL STEIGERWALD	
Princ, Němec a chuďas	?
	7.4.2005	Mladá fronta DNES ~ str. 06 ~ Názory	
		KAREL STEIGERWALD	
The Alexander Jazz	?
	6.4.2005	Mladá fronta DNES ~ str. 06 ~ Názory	
		KAREL STEIGERWALD	
Grossův úpadek je trapný	?
	5.4.2005	Mladá fronta DNES ~ str. 06 ~ Názory	
		KAREL STEIGERWALD	
Politický Titanic má rok života	?
	2.4.2005	Mladá fronta DNES ~ str. 06 ~ Názory	
		KAREL STEIGERWALD	
Čeká nás levicový puč? Ano	?
	1.4.2005	Mladá fronta DNES ~ str. 06 ~ Názory	
		KAREL STEIGERWALD	
Grebeníček posílá vládu do pekla	?
	30.3.2005	Mladá fronta DNES ~ str. 06 ~ Názory	
		KAREL STEIGERWALD	
Vrazi a soudci	?
	26.3.2005	Mladá fronta DNES ~ str. 06 ~ Názory	
		KAREL STEIGERWALD	
Přijde pád vlády, nebo ještě ne?	?
	21.3.2005	Mladá fronta DNES ~ str. 06 ~ Názory	
		KAREL STEIGERWALD	
EU: v pozadí kampaně je také paní Barková	?
	18.3.2005	Mladá fronta DNES ~ str. 07 ~ Názory	
		KAREL STEIGERWALD	
Raději mlčte, soudci	?
	18.3.2005	Mladá fronta DNES ~ str. 06 ~ Názory	
		KAREL STEIGERWALD	
Škodlivé je celé to ministerstvo	?
	17.3.2005	Mladá fronta DNES ~ str. 07 ~ Názory	
		KAREL STEIGERWALD	
Když kradou, nedívejte se	?
	16.3.2005	Mladá fronta DNES ~ str. 06 ~ Názory	
		KAREL STEIGERWALD	
Běžte už, mé zlaté kobylky	?
	15.3.2005	Mladá fronta DNES ~ str. 06 ~ Názory	
		KAREL STEIGERWALD	
Bohumínský paradox ČSSD	?
	12.3.2005	Mladá fronta DNES ~ str. 06 ~ Názory	
		KAREL STEIGERWALD	
Zločin slovem a písmem? Co to je?	?
	11.3.2005	Mladá fronta DNES ~ str. 06 ~ Názory	
		KAREL STEIGERWALD	
Němce nedoženeme	?
	11.3.2005	Mladá fronta DNES ~ str. 06 ~ Názory	
		KAREL STEIGERWALD	
Veselí, srandovní lidé	?
	10.3.2005	Mladá fronta DNES ~ str. 06 ~ Názory	
		KAREL STEIGERWALD	
J. J. Gross, filozof	?
	9.3.2005	Mladá fronta DNES ~ str. 06 ~ Názory	
		KAREL STEIGERWALD	
Policie vládě podkuřuje	?
	5.3.2005	Mladá fronta DNES ~ str. 06 ~ Názory	
		KAREL STEIGERWALD	
Normální země, či popeleční klam?	?
	4.3.2005	Mladá fronta DNES ~ str. 06 ~ Názory	
		KAREL STEIGERWALD	
Zeman vzpomíná	?
	2.3.2005	Mladá fronta DNES ~ str. 06 ~ Názory	
		KAREL STEIGERWALD	
Nevěstinec Escade, právní pořádky v zemi	?
	1.3.2005	Mladá fronta DNES ~ str. 06 ~ Názory	
		KAREL STEIGERWALD	
Předčasné volby lepší než popeleční slib	?
	28.2.2005	Mladá fronta DNES ~ str. 06 ~ Názory	
		KAREL STEIGERWALD	
Krize Grossovy vlády na obzoru	?
	16.2.2005	Mladá fronta DNES ~ str. 06 ~ Názory	
		KAREL STEIGERWALD	
Kundera Grosse nezachrání	?
	14.2.2005	Mladá fronta DNES ~ str. 06 ~ Názory	
		KAREL STEIGERWALD	
Grossova aféra škodí zemi	?
	12.2.2005	Mladá fronta DNES ~ str. 06 ~ Názory	
		KAREL STEIGERWALD	
Řeči Grosse nespasí	?
	11.2.2005	Mladá fronta DNES ~ str. 06 ~ Názory	
		KAREL STEIGERWALD	
Nacismus: pro a proti	?
	9.2.2005	Mladá fronta DNES ~ str. 07 ~ Názory	
		KAREL STEIGERWALD	
Gross si vleze do bazénu. A my?	?
	8.2.2005	Mladá fronta DNES ~ str. 06 ~ Názory	
		KAREL STEIGERWALD	
Nesyťme už tu pažravou potvoru	?
	2.2.2005	Mladá fronta DNES ~ str. 06 ~ Názory	
		KAREL STEIGERWALD	
Volme nejmenšího Čecha	?
	1.2.2005	Mladá fronta DNES ~ str. 06 ~ Názory	
		KAREL STEIGERWALD	
Přibyl ven, Přibyl tam	?
	29.1.2005	Mladá fronta DNES ~ str. 06 ~ Názory	
		KAREL STEIGERWALD	
Osvětimská pravda	?
	27.1.2005	Mladá fronta DNES ~ str. 06 ~ Názory	
		KAREL STEIGERWALD	
Trapnost aféry Kořistka	?
	25.1.2005	Mladá fronta DNES ~ str. 06 ~ Názory	
		KAREL STEIGERWALD	
Co nastane po Škromachovi	?
	24.1.2005	Mladá fronta DNES ~ str. 06 ~ Názory	
		KAREL STEIGERWALD	
Kdy asi doženeme Řeky	?
	22.1.2005	Mladá fronta DNES ~ str. 06 ~ Názory	
		KAREL STEIGERWALD	
Můj milý nepřítel	?
	20.1.2005	Mladá fronta DNES ~ str. 06 ~ Názory	
		KAREL STEIGERWALD	
Postřehy dne	?
	19.1.2005	Mladá fronta DNES ~ str. 06 ~ Názory	
		KAREL STEIGERWALD	
Stát dýchá jak velryba	?
	18.1.2005	Mladá fronta DNES ~ str. 06 ~ Názory	
		KAREL STEIGERWALD	
Banky bankám nekonkurují. Proč?	?
	17.1.2005	Mladá fronta DNES ~ str. 06 ~ Názory	
		KAREL STEIGERWALD	
Šup do peněženek!	?
	15.1.2005	Mladá fronta DNES ~ str. 06 ~ Názory	
		KAREL STEIGERWALD	
Taxibanditismus	?
	15.1.2005	Mladá fronta DNES ~ str. 06 ~ Názory	
		KAREL STEIGERWALD	
Taxibanditismus	?
	14.1.2005	Mladá fronta DNES ~ str. 06 ~ Názory	
		KAREL STEIGERWALD	
Ombudsman neškodí a neprospěje	?
	13.1.2005	Mladá fronta DNES ~ str. 06 ~ Názory	
		KAREL STEIGERWALD	
Vláda je zbabělá, reguluje nás málo	?
	11.1.2005	Mladá fronta DNES ~ str. 06 ~ Názory	
		KAREL STEIGERWALD	
Uši naší policie	?
	8.1.2005	Mladá fronta DNES ~ str. 06 ~ Názory	
		KAREL STEIGERWALD	
Soud soudí, divme se!	?
	6.1.2005	Mladá fronta DNES ~ str. 08 ~ Názory	
		KAREL STEIGERWALD	
Politická shoda?	?
	3.1.2005	Mladá fronta DNES ~ str. 08 ~ Názory	
		KAREL STEIGERWALD	
Uganda před branou	?
	31.12.2004	Mladá fronta DNES ~ str. 08 ~ Názory	
		KAREL STEIGERWALD	
V čem nás cvičí stát	?
	28.12.2004	Mladá fronta DNES ~ str. 08 ~ Názory	
		KAREL STEIGERWALD	
83 miliard pod stromeček	?
	22.12.2004	Mladá fronta DNES ~ str. 08 ~ Názory	
		KAREL STEIGERWALD	
Měly úřady propustit nemocného vraha?	?
	22.12.2004	Mladá fronta DNES ~ str. 08 ~ Názory	
		KAREL STEIGERWALD	
ČSSD by ráda přepřáhla	?
	18.12.2004	Mladá fronta DNES ~ str. 06 ~ Názory	
		KAREL STEIGERWALD	
Postřehy dne	?
	17.12.2004	Mladá fronta DNES ~ str. 06 ~ Názory	
		KAREL STEIGERWALD	
Háček na šlechtice	?
	16.12.2004	Mladá fronta DNES ~ str. 06 ~ Názory	
		KAREL STEIGERWALD	
Jsme stále majetkem státu	?
	15.12.2004	Mladá fronta DNES ~ str. 06 ~ Názory	
		KAREL STEIGERWALD	
Ozbrojte se a palte. Ale zavřou vás	?
	14.12.2004	Mladá fronta DNES ~ str. 06 ~ Názory	
		KAREL STEIGERWALD	
Počkej s odsudky	?
	14.12.2004	Mladá fronta DNES ~ str. 06 ~ Názory	
		KAREL STEIGERWALD	
Umělci na staré fotografii	?
	11.12.2004	Mladá fronta DNES ~ str. 06 ~ Názory	
		KAREL STEIGERWALD	
Revoluční studenti stále před soudem	?
	9.12.2004	Mladá fronta DNES ~ str. 06 ~ Názory	
		KAREL STEIGERWALD	
Neplatné volby	?
	8.12.2004	Mladá fronta DNES ~ str. 06 ~ Názory	
		KAREL STEIGERWALD	
Pozor, Grebeníček vám sebere jablko	?
	7.12.2004	Mladá fronta DNES ~ str. 06 ~ Názory	
		KAREL STEIGERWALD	
Postřehy dne	?
	6.12.2004	Mladá fronta DNES ~ str. 06 ~ Názory	
		KAREL STEIGERWALD	
Co se může stát s naší levicí	?
	6.12.2004	Mladá fronta DNES ~ str. 06 ~ Názory	
		KAREL STEIGERWALD	
Za poctivost a čest senátních voleb	?
	4.12.2004	Mladá fronta DNES ~ str. 06 ~ Názory	
		KAREL STEIGERWALD	
Levné půjčky	?
	3.12.2004	Mladá fronta DNES ~ str. 06 ~ Názory	
		KAREL STEIGERWALD	
Hořká fraška kolem StB pokračuje	?
	30.11.2004	Mladá fronta DNES ~ str. 06 ~ Názory	
		KAREL STEIGERWALD	
Kdo má pobít to úřednictvo?	?
	27.11.2004	Mladá fronta DNES ~ str. 06 ~ Názory	
		KAREL STEIGERWALD	
US bude utrácet	?
	26.11.2004	Mladá fronta DNES ~ str. 06 ~ Názory	
		KAREL STEIGERWALD	
Grosse uškrtí, Dostál uprchne	?
	25.11.2004	Mladá fronta DNES ~ str. 08 ~ Názory	
		KAREL STEIGERWALD	
Policie svobodu už zas nebrání	?
	24.11.2004	Mladá fronta DNES ~ str. 06 ~ Názory	
		KAREL STEIGERWALD	
Suďme zločiny komunismu	?
	23.11.2004	Mladá fronta DNES ~ str. 06 ~ Názory	
		KAREL STEIGERWALD	
Škromach, program a parta z VUML	?
	22.11.2004	Mladá fronta DNES ~ str. 06 ~ Názory	
		KAREL STEIGERWALD	
Nové beaujolais a starý Grebeníček	?
	19.11.2004	Mladá fronta DNES ~ str. 06 ~ Názory	
		KAREL STEIGERWALD	
Potřebujeme předčasné volby	?
	16.11.2004	Mladá fronta DNES ~ str. 06 ~ Názory	
		KAREL STEIGERWALD	
Stáňa a Šárina	?
	13.11.2004	Mladá fronta DNES ~ str. 06 ~ Názory	
		KAREL STEIGERWALD	
Jsou voliči poslušní?	?
	11.11.2004	Mladá fronta DNES ~ str. 08 ~ Názory	
		KAREL STEIGERWALD	
ČR žádá EU o dotace, protože nemá moře	?
	11.11.2004	Mladá fronta DNES ~ str. 08 ~ Názory	
		KAREL STEIGERWALD	
Grossovo vedení může ČSSD poškodit	?
	10.11.2004	Mladá fronta DNES ~ str. 06 ~ Názory	
		KAREL STEIGERWALD	
Što dělať aneb co čeká vládní koalici	?
	9.11.2004	Mladá fronta DNES ~ str. 06 ~ Názory	
		KAREL STEIGERWALD	
Debakl jako druh vítězství	?
	8.11.2004	Mladá fronta DNES ~ str. 08 ~ Názory	
		KAREL STEIGERWALD	
Bude Němec volit lidovce?	?
	6.11.2004	Mladá fronta DNES ~ str. 06 ~ Názory	
		KAREL STEIGERWALD	
Vzkaz USA: Volit má smysl	?
	5.11.2004	Mladá fronta DNES ~ str. 08 ~ Názory	
		KAREL STEIGERWALD	
Postřehy dne	?
	5.11.2004	Mladá fronta DNES ~ str. 08 ~ Názory	
		KAREL STEIGERWALD	
Za nás nám bude líp	?
	3.11.2004	Mladá fronta DNES ~ str. 07 ~ Názory	
		KAREL STEIGERWALD	
Postřehy dne	?
	2.11.2004	Mladá fronta DNES ~ str. 06 ~ Názory	
		KAREL STEIGERWALD	
Vašek a páni na ledě	?
	30.10.2004	Mladá fronta DNES ~ str. 06 ~ Názory	
		KAREL STEIGERWALD	
Den znárodnění je tu zase	?
	27.10.2004	Mladá fronta DNES ~ str. 07 ~ Názory	
		KAREL STEIGERWALD	
Ombudsman: drahé dopisy	?
	26.10.2004	Mladá fronta DNES ~ str. 06 ~ Názory	
		KAREL STEIGERWALD	
Nálada dobrá, nálada špatná	?
	26.10.2004	Mladá fronta DNES ~ str. 06 ~ Názory	
		KAREL STEIGERWALD	
Bublan přemýšlí: pustit Koláře?	?
	23.10.2004	Mladá fronta DNES ~ str. 08 ~ Názory	
		KAREL STEIGERWALD	
Bojte se zločinců a policie	?
	21.10.2004	Mladá fronta DNES ~ str. 06 ~ Názory	
		KAREL STEIGERWALD	
Poučení z Kořistkova vývoje	?
	20.10.2004	Mladá fronta DNES ~ str. 06 ~ Názory	
		KAREL STEIGERWALD	
Haknkrajce a srpy s kladivy	?
	19.10.2004	Mladá fronta DNES ~ str. 06 ~ Názory	
		KAREL STEIGERWALD	
Největší politický případ	?
	16.10.2004	Mladá fronta DNES ~ str. 06 ~ Názory	
		KAREL STEIGERWALD	
Kundera a dva druhy Čech	?
	15.10.2004	Mladá fronta DNES ~ str. 09 ~ Názory	
		KAREL STEIGERWALD	
Druzí, třetí, čtvrtí všech partají, spojte se!	?
	14.10.2004	Mladá fronta DNES ~ str. 06 ~ Názory	
		KAREL STEIGERWALD	
Bublane a spol., děkujeme, odejděte	?
	13.10.2004	Mladá fronta DNES ~ str. 06 ~ Názory	
		KAREL STEIGERWALD	
Postřehy dne	?
	12.10.2004	Mladá fronta DNES ~ str. 08 ~ Názory	
		KAREL STEIGERWALD	
Gross opět rozdává	?
	11.10.2004	Mladá fronta DNES ~ str. 06 ~ Názory	
		KAREL STEIGERWALD	
Lepší Preclík nežli kuře	?
	6.10.2004	Mladá fronta DNES ~ str. 06 ~ Názory	
		KAREL STEIGERWALD	
Blahobyt žádná vláda nezařídí	?
	5.10.2004	Mladá fronta DNES ~ str. 08 ~ Názory	
		KAREL STEIGERWALD	
Policie riskuje. Má důkaz?	?
	2.10.2004	Mladá fronta DNES ~ str. 06 ~ Názory	
		KAREL STEIGERWALD	
Volby: spor osob místo idejí	?
	30.9.2004	Mladá fronta DNES ~ str. 08 ~ Názory	
		KAREL STEIGERWALD	
Umělci jdou do voleb	?
	24.9.2004	Mladá fronta DNES ~ str. 06 ~ Názory	
		KAREL STEIGERWALD	
Přidejte všem, třeba vás pak zvolí	?
	21.9.2004	Mladá fronta DNES ~ str. 06 ~ Názory	
		KAREL STEIGERWALD	
Novela zdravého rozumu	?
	15.9.2004	Mladá fronta DNES ~ str. 06 ~ Názory	
		KAREL STEIGERWALD	
O únavě policejního prezidenta	?
	14.9.2004	Mladá fronta DNES ~ str. 06 ~ Názory	
		KAREL STEIGERWALD	
Kryštof	?
	10.9.2004	Mladá fronta DNES ~ str. 06 ~ Názory	
		KAREL STEIGERWALD	
Postřehy dne	?
	9.9.2004	Mladá fronta DNES ~ str. 06 ~ Názory	
		KAREL STEIGERWALD	
I teror je dílo lidského ducha	?
	7.9.2004	Mladá fronta DNES ~ str. 06 ~ Názory	
		KAREL STEIGERWALD	
Lénina? Co to bylo, to Lénina?	?
	4.9.2004	Mladá fronta DNES ~ str. 08 ~ Názory	
		KAREL STEIGERWALD	
Detektor pravdy	?
	2.9.2004	Mladá fronta DNES ~ str. 08 ~ Názory	
		KAREL STEIGERWALD	
Klid, nemyslím to upřímně	?
	31.8.2004	Mladá fronta DNES ~ str. 06 ~ Názory	
		KAREL STEIGERWALD	
Holky víc frčej	?
	30.8.2004	Mladá fronta DNES ~ str. 06 ~ Názory	
		KAREL STEIGERWALD	
Kodex jim pověst nezlepší	?
	27.8.2004	Mladá fronta DNES ~ str. 06 ~ Názory	
		KAREL STEIGERWALD	
Škola života	?
	26.8.2004	Mladá fronta DNES ~ str. 06 ~ Názory	
		KAREL STEIGERWALD	
Postřehy dne	?
	25.8.2004	Mladá fronta DNES ~ str. 06 ~ Názory	
		KAREL STEIGERWALD	
Vláda: Jánošík, Rumcajs, Škromach	?
	24.8.2004	Mladá fronta DNES ~ str. 06 ~ Názory	
		KAREL STEIGERWALD	
Bil, či nebil ten Přibyl?	?
	19.8.2004	Mladá fronta DNES ~ str. 06 ~ Názory	
		KAREL STEIGERWALD	
Studuj a bydli - navzdory vládě	?
	19.8.2004	Mladá fronta DNES ~ str. 06 ~ Názory	
		KAREL STEIGERWALD	
Zeman, Špidla, Gross	?
	18.8.2004	Mladá fronta DNES ~ str. 06 ~ Názory	
		KAREL STEIGERWALD	
Schody zla	?
	17.8.2004	Mladá fronta DNES ~ str. 06 ~ Názory	
		KAREL STEIGERWALD	
Česká spravedlnost jede do Štrasburku	?
	9.8.2004	Mladá fronta DNES ~ str. 06 ~ Názory	
		KAREL STEIGERWALD	
Postřehy dne	?
	7.8.2004	Mladá fronta DNES ~ str. 06 ~ Názory	
		KAREL STEIGERWALD	
Co má vláda dělat s mřížemi na kanálech	?
	6.8.2004	Mladá fronta DNES ~ str. 06 ~ Názory	
		KAREL STEIGERWALD	
Co můžeme čekat od vlády	?
	5.8.2004	Mladá fronta DNES ~ str. 08 ~ Názory	
		KAREL STEIGERWALD	
Děti CzechTeku nás ohrožují málo	?
	4.8.2004	Mladá fronta DNES ~ str. 06 ~ Názory	
		KAREL STEIGERWALD	
Techno, které není...	?
	3.8.2004	Mladá fronta DNES ~ str. 06 ~ Názory	
		KAREL STEIGERWALD	
Vládní křesla jako kořist dravců	?
	3.8.2004	Mladá fronta DNES ~ str. 06 ~ Názory	
		KAREL STEIGERWALD	
Vláda: bezobsažný zápas o funkce	?
	30.7.2004	Mladá fronta DNES ~ str. 06 ~ Názory	
		KAREL STEIGERWALD	
Dejte milost Hoffmannovi	?
	27.7.2004	Mladá fronta DNES ~ str. 06 ~ Názory	
		KAREL STEIGERWALD	
Mládí vpřed. Je to pěkný politický kýč	?
	26.7.2004	Mladá fronta DNES ~ str. 06 ~ Názory	
		KAREL STEIGERWALD	
Proč chtějí vrazi žít dál	?
	24.7.2004	Mladá fronta DNES ~ str. 06 ~ Názory	
		KAREL STEIGERWALD	
Jen selhání. Ale čí?	?
	22.7.2004	Mladá fronta DNES ~ str. 06 ~ Názory	
		KAREL STEIGERWALD	
Vláda s lidem, pro lid, mezi lidmi	?
	21.7.2004	Mladá fronta DNES ~ str. 06 ~ Názory	
		KAREL STEIGERWALD	
Vláda se sama chce dát na řetěz	?
	17.7.2004	Mladá fronta DNES ~ str. 06 ~ Názory	
		KAREL STEIGERWALD	
Lidožrout a radní z Ostravy	?
	16.7.2004	Mladá fronta DNES ~ str. 08 ~ Názory	
		KAREL STEIGERWALD	
Postřehy dne	?
	15.7.2004	Mladá fronta DNES ~ str. 06 ~ Názory	
		KAREL STEIGERWALD	
Neokoalice v čase nula: stále mlha	?
	14.7.2004	Mladá fronta DNES ~ str. 06 ~ Názory	
		KAREL STEIGERWALD	
Vládní program - netřeba	?
	13.7.2004	Mladá fronta DNES ~ str. 06 ~ Názory	
		KAREL STEIGERWALD	
Teď Bielesz. Grebeníček až pak	?
	9.7.2004	Mladá fronta DNES ~ str. 06 ~ Názory	
		KAREL STEIGERWALD	
Na obzoru může být jen špatná vláda	?
	8.7.2004	Mladá fronta DNES ~ str. 06 ~ Názory	
		KAREL STEIGERWALD	
Gross je teprve na začátku	?
	3.7.2004	Mladá fronta DNES ~ str. 06 ~ Názory	
		KAREL STEIGERWALD	
Dinosauři do vlády?	?
	1.7.2004	Mladá fronta DNES ~ str. 06 ~ Názory	
		KAREL STEIGERWALD	
Grosse by měl prezident vynechat	?
	30.6.2004	Mladá fronta DNES ~ str. 06 ~ Názory	
		KAREL STEIGERWALD	
Řešení krize? Žádné není	?
	29.6.2004	Mladá fronta DNES ~ str. 07 ~ Názory	
		KAREL STEIGERWALD	
Kdo a proč Špidlu povalil	?
	28.6.2004	Mladá fronta DNES ~ str. 08 ~ Názory	
		KAREL STEIGERWALD	
Co může potkat Špidlu a Grosse	?
	26.6.2004	Mladá fronta DNES ~ str. 06 ~ Názory	
		KAREL STEIGERWALD	
Špidlův sociální stát	?
	25.6.2004	Mladá fronta DNES ~ str. 08 ~ Názory	
		KAREL STEIGERWALD	
Nedobří a dobří advokáti	?
	24.6.2004	Mladá fronta DNES ~ str. 08 ~ Názory	
		KAREL STEIGERWALD	
Nebojte se voleb	?
	23.6.2004	Mladá fronta DNES ~ str. 08 ~ Názory	
		KAREL STEIGERWALD	
Vyměňte slepý lid	?
	22.6.2004	Mladá fronta DNES ~ str. 08 ~ Názory	
		KAREL STEIGERWALD	
Co tu zbylo po Součkové?	?
	22.6.2004	Mladá fronta DNES ~ str. 08 ~ Názory	
		KAREL STEIGERWALD	
Havlův čtyřúhelník	?
	10.6.2004	Mladá fronta DNES ~ str. 08 ~ Názory	
		KAREL STEIGERWALD	
Svoboda a případ rozzuřené ženy	?
	9.6.2004	Mladá fronta DNES ~ str. 08 ~ Názory	
		KAREL STEIGERWALD	
Blahobyt a matematika	?
	9.6.2004	Mladá fronta DNES ~ str. 08 ~ Názory	
		KAREL STEIGERWALD	
Hrdina, či zběh?	?
	8.6.2004	Mladá fronta DNES ~ str. 08 ~ Názory	
		KAREL STEIGERWALD	
Vylodí se americká vojska i potřetí?	?
	4.6.2004	Mladá fronta DNES ~ str. 08 ~ Názory	
		KAREL STEIGERWALD	
Rozsudek: někdy je to hrůza	?
	4.6.2004	Mladá fronta DNES ~ str. 08 ~ Názory	
		KAREL STEIGERWALD	
Gross: Hochu, přidej, bude škola	?
	3.6.2004	Mladá fronta DNES ~ str. 08 ~ Názory	
		KAREL STEIGERWALD	
Setrvalý politický kýč: nezávislí	?
	2.6.2004	Mladá fronta DNES ~ str. 08 ~ Názory	
		KAREL STEIGERWALD	
Dvě armádní nestydy	?
	1.6.2004	Mladá fronta DNES ~ str. 08 ~ Názory	
		KAREL STEIGERWALD	
Demokracie není změna, nýbrž trvání	?
	31.5.2004	Mladá fronta DNES ~ str. 06 ~ Názory	
		KAREL STEIGERWALD	
Dluh nedluh	?
	31.5.2004	Mladá fronta DNES ~ str. 06 ~ Názory	
		KAREL STEIGERWALD	
Mluvit s politiky je dobrý výcvik, ne zlý	?
	29.5.2004	Mladá fronta DNES ~ str. 06 ~ Názory	
		KAREL STEIGERWALD	
Kladivo na teroristy, nebo na občany?	?
	28.5.2004	Mladá fronta DNES ~ str. 08 ~ Názory	
		KAREL STEIGERWALD	
Bude Gross ostrý i na Grosse?	?
	27.5.2004	Mladá fronta DNES ~ str. 08 ~ Názory	
		KAREL STEIGERWALD	
Přímá volba je tak dobrá jako nepřímá	?
	26.5.2004	Mladá fronta DNES ~ str. 08 ~ Názory	
		KAREL STEIGERWALD	
Lidovci už zas na cizí peci?	?
	25.5.2004	Mladá fronta DNES ~ str. 08 ~ Názory	
		KAREL STEIGERWALD	
Normální senátor	?
	22.5.2004	Mladá fronta DNES ~ str. 06 ~ Názory	
		KAREL STEIGERWALD	
Strašná zem? Ne	?
	21.5.2004	Mladá fronta DNES ~ str. 08 ~ Názory	
		KAREL STEIGERWALD	
I zuřící fotbalový darebák je volič	?
	20.5.2004	Mladá fronta DNES ~ str. 08 ~ Názory	
		KAREL STEIGERWALD	
Useknutá hlava je námět pro filozofy	?
	19.5.2004	Mladá fronta DNES ~ str. 08 ~ Názory	
		KAREL STEIGERWALD	
Postřehy dne	?
	18.5.2004	Mladá fronta DNES ~ str. 08 ~ Názory	
		KAREL STEIGERWALD	
Komunisti jsou sjednotitelé nicoty	?
	17.5.2004	Mladá fronta DNES ~ str. 06 ~ Názory	
		KAREL STEIGERWALD	
Pan Špidla je rozený socialista	?
	15.5.2004	Mladá fronta DNES ~ str. 06 ~ Názory	
		KAREL STEIGERWALD	
Pokuta je něco jako posel boží	?
	14.5.2004	Mladá fronta DNES ~ str. 08 ~ Názory	
		KAREL STEIGERWALD	
Masaryk měl hned dva názvy země	?
	13.5.2004	Mladá fronta DNES ~ str. 08 ~ Názory	
		KAREL STEIGERWALD	
Komunisté, a omlouvat se?	?
	12.5.2004	Mladá fronta DNES ~ str. 08 ~ Názory	
		KAREL STEIGERWALD	
Česká politika potřebuje změny	?
	11.5.2004	Mladá fronta DNES ~ str. 06 ~ Názory	
		KAREL STEIGERWALD	
Vláda chce spořit, i když rozhazuje	?
	6.5.2004	Mladá fronta DNES ~ str. 08 ~ Názory	
		KAREL STEIGERWALD	
První kroky v EU: déšť žalob na stát	?
	5.5.2004	Mladá fronta DNES ~ str. 09 ~ Názory	
		KAREL STEIGERWALD	
Evropa: Óda na radost	?
	4.5.2004	Mladá fronta DNES ~ str. 08 ~ Názory	
		KAREL STEIGERWALD	
Zostření a chaos	?
	29.4.2004	Mladá fronta DNES ~ str. 08 ~ Názory	
		KAREL STEIGERWALD	
Železného soud	?
	28.4.2004	Mladá fronta DNES ~ str. 08 ~ Názory	
		KAREL STEIGERWALD	
Od bobra až k pierotovi	?
	28.4.2004	Mladá fronta DNES ~ str. 08 ~ Názory	
		KAREL STEIGERWALD	
Zrůdy nás pobízejí k úvahám	?
	27.4.2004	Mladá fronta DNES ~ str. 08 ~ Názory	
		KAREL STEIGERWALD	
Zeman? Zatím jen řeči v mlze	?
	26.4.2004	Mladá fronta DNES ~ str. 06 ~ Názory	
		KAREL STEIGERWALD	
Vlády pád, či jen mlha?	?
	22.4.2004	Mladá fronta DNES ~ str. 08 ~ Názory	
		KAREL STEIGERWALD	
Srazte paty	?
	21.4.2004	Mladá fronta DNES ~ str. 08 ~ Názory	
		KAREL STEIGERWALD	
Nový tvor: bezúhonná prostitutka	?
	20.4.2004	Mladá fronta DNES ~ str. 08 ~ Názory	
		KAREL STEIGERWALD	
Postřehy dne	?
	17.4.2004	Mladá fronta DNES ~ str. 06 ~ Názory	
		KAREL STEIGERWALD	
Komunisty známe včerejší a dnešní	?
	16.4.2004	Mladá fronta DNES ~ str. 08 ~ Názory	
		KAREL STEIGERWALD	
Zlé báby chválí vládu	?
	15.4.2004	Mladá fronta DNES ~ str. 08 ~ Názory	
		KAREL STEIGERWALD	
Do tepláků!	?
	9.4.2004	Mladá fronta DNES ~ str. 08 ~ Názory	
		KAREL STEIGERWALD	
Tanečníkovy rady	?
	8.4.2004	Mladá fronta DNES ~ str. 08 ~ Názory	
		KAREL STEIGERWALD	
Špidlu mrazí a mě taky	?
	6.4.2004	Mladá fronta DNES ~ str. 08 ~ Názory	
		KAREL STEIGERWALD	
Bohatej lidský život	?
	3.4.2004	Mladá fronta DNES ~ str. 06 ~ Názory	
		KAREL STEIGERWALD	
Stát je velký pán	?
	3.4.2004	Mladá fronta DNES ~ str. 06 ~ Názory	
		KAREL STEIGERWALD	
Vláda není blbá	?
	2.4.2004	Mladá fronta DNES ~ str. 06 ~ Názory	
		KAREL STEIGERWALD	
Bedna zdražila. Ale proč má výsady?	?
	1.4.2004	Mladá fronta DNES ~ str. 08 ~ Názory	
		KAREL STEIGERWALD	
Kdy přijde počasí z Bruselu	?
	31.3.2004	Mladá fronta DNES ~ str. 06 ~ Názory	
		KAREL STEIGERWALD	
Hrzánová a dějiny	?
	30.3.2004	Mladá fronta DNES ~ str. 06 ~ Názory	
		KAREL STEIGERWALD	
Svoboda je dobrá zbraň	?
	19.3.2004	Mladá fronta DNES ~ str. 06 ~ Názory	
		KAREL STEIGERWALD	
Co bude, až Špidla padne	?
	18.3.2004	Mladá fronta DNES ~ str. 06 ~ Názory	
		KAREL STEIGERWALD	
Evropské štěstí a USA	?
	17.3.2004	Mladá fronta DNES ~ str. 08 ~ Názory	
		KAREL STEIGERWALD	
Bomby? Ustupme zlu	?
	16.3.2004	Mladá fronta DNES ~ str. 08 ~ Názory	
		KAREL STEIGERWALD	
Nedivme se výbuchům	?
	12.3.2004	Mladá fronta DNES ~ str. 07 ~ Názory	
		KAREL STEIGERWALD	
ČSSD vyhrála: její ministr první v base	?
	11.3.2004	Mladá fronta DNES ~ str. 06 ~ Názory	
		KAREL STEIGERWALD	
Soudci a zběhové	?
	10.3.2004	Mladá fronta DNES ~ str. 06 ~ Názory	
		KAREL STEIGERWALD	
Škromach pozoruje v zrcadle Němcovou	?
	9.3.2004	Mladá fronta DNES ~ str. 08 ~ Názory	
		KAREL STEIGERWALD	
Komedie středové strany	?
	6.3.2004	Mladá fronta DNES ~ str. 06 ~ Názory	
		KAREL STEIGERWALD	
Živá bomba v Ruzyni	?
	5.3.2004	Mladá fronta DNES ~ str. 06 ~ Názory	
		KAREL STEIGERWALD	
Vzpurnost - důležitá barva demokracie	?
	2.3.2004	Mladá fronta DNES ~ str. 06 ~ Názory	
		KAREL STEIGERWALD	
Ransdorf a jeho marné vzpoury	?
	1.3.2004	Mladá fronta DNES ~ str. 06 ~ Názory	
		KAREL STEIGERWALD	
I paní Hitlerová	?
	26.2.2004	Mladá fronta DNES ~ str. 06 ~ Názory	
		KAREL STEIGERWALD	
Postřehy dne	?
	25.2.2004	Mladá fronta DNES ~ str. 06 ~ Názory	
		KAREL STEIGERWALD	
Účel a prostředky, KSČ, les a třísky	?
	24.2.2004	Mladá fronta DNES ~ str. 06 ~ Názory	
		KAREL STEIGERWALD	
Postřehy dne	?
	21.2.2004	Mladá fronta DNES ~ str. 06 ~ Názory	
		KAREL STEIGERWALD	
Radost v hustém lese zákonů	?
	20.2.2004	Mladá fronta DNES ~ str. 06 ~ Názory	
		KAREL STEIGERWALD	
ČT zachrání referendum všeho lidu	?
	18.2.2004	Mladá fronta DNES ~ str. 06 ~ Názory	
		KAREL STEIGERWALD	
Vrazi a výmluvy	?
	17.2.2004	Mladá fronta DNES ~ str. 08 ~ Názory	
		KAREL STEIGERWALD	
Postřehy dne	?
	14.2.2004	Mladá fronta DNES ~ str. 06 ~ Názory	
		KAREL STEIGERWALD	
Nerozdávej	?
	13.2.2004	Mladá fronta DNES ~ str. 06 ~ Názory	
		KAREL STEIGERWALD	
Zlé a dobré	?
	12.2.2004	Mladá fronta DNES ~ str. 08 ~ Názory	
		KAREL STEIGERWALD	
Divadlo nepadne, padne vláda	?
	12.2.2004	Mladá fronta DNES ~ str. 08 ~ Názory	
		KAREL STEIGERWALD	
Tolerance je luxus lidí v bezpečí	?
	11.2.2004	Mladá fronta DNES ~ str. 06 ~ Názory	
		KAREL STEIGERWALD	
Velmistr ničeho v čele téhož	?
	9.2.2004	Mladá fronta DNES ~ str. 06 ~ Názory	
		KAREL STEIGERWALD	
Vazba a přepadení	?
	7.2.2004	Mladá fronta DNES ~ str. 06 ~ Názory	
		KAREL STEIGERWALD	
Moskva: válka proti civilizaci	?
	7.2.2004	Mladá fronta DNES ~ str. 06 ~ Názory	
		KAREL STEIGERWALD	
Stát je divadlo	?
	6.2.2004	Mladá fronta DNES ~ str. 06 ~ Názory	
		KAREL STEIGERWALD	
Průkaz člověka	?
	5.2.2004	Mladá fronta DNES ~ str. 08 ~ Názory	
		KAREL STEIGERWALD	
Nejsou jako my	?
	3.2.2004	Mladá fronta DNES ~ str. 08 ~ Názory	
		KAREL STEIGERWALD	
Špidla: Zdroje jsou	?
	30.1.2004	Mladá fronta DNES ~ str. 06 ~ Názory	
		KAREL STEIGERWALD	
Klausův příbytek	?
	29.1.2004	Mladá fronta DNES ~ str. 06 ~ Názory	
		KAREL STEIGERWALD	
Dámy a pánové, krást je hanba	?
	28.1.2004	Mladá fronta DNES ~ str. 06 ~ Názory	
		KAREL STEIGERWALD	
Král na koni, Klaus na lyžích	?
	27.1.2004	Mladá fronta DNES ~ str. 06 ~ Názory	
		KAREL STEIGERWALD	
Spravedlnost jsme škrtli dávno	?
	26.1.2004	Mladá fronta DNES ~ str. 06 ~ Názory	
		KAREL STEIGERWALD	
Postřehy dne	?
	24.1.2004	Mladá fronta DNES ~ str. 06 ~ Názory	
		KAREL STEIGERWALD	
Být estébákem je skoro čest	?
	23.1.2004	Mladá fronta DNES ~ str. 06 ~ Názory	
		KAREL STEIGERWALD	
Fízlové a herečka, oni a ona	?
	22.1.2004	Mladá fronta DNES ~ str. 06 ~ Názory	
		KAREL STEIGERWALD	
Kužvart nikdy	?
	21.1.2004	Mladá fronta DNES ~ str. 06 ~ Názory	
		KAREL STEIGERWALD	
Vrahovo výročí	?
	21.1.2004	Mladá fronta DNES ~ str. 06 ~ Názory	
		KAREL STEIGERWALD	
Epizoda z války rasové	?
	20.1.2004	Mladá fronta DNES ~ str. 08 ~ Názory	
		KAREL STEIGERWALD	
Hlava na špalku	?
	19.1.2004	Mladá fronta DNES ~ str. 06 ~ Názory	
		KAREL STEIGERWALD	
Chudáci si hrají na chudáky	?
	17.1.2004	Mladá fronta DNES ~ str. 06 ~ Názory	
		KAREL STEIGERWALD	
Zlatoústý pan Gross	?
	10.1.2004	Mladá fronta DNES ~ str. 06 ~ Názory	
		KAREL STEIGERWALD	
Postřehy dne	?
	8.1.2004	Mladá fronta DNES ~ str. 06 ~ Názory	
		KAREL STEIGERWALD	
Gross: Já odstupuji!	?
	7.1.2004	Mladá fronta DNES ~ str. 06 ~ Názory	
		KAREL STEIGERWALD	
USA, otisk prstu a svoboda	?
	6.1.2004	Mladá fronta DNES ~ str. 06 ~ Názory	
		KAREL STEIGERWALD	
 Plné znění zpráv
Milan Kundera, náš problém
31.12.2005    Mladá fronta DNES    str. 01    Kavárna - příloha
    Karel Steigerwald        
Téma zániku střední Evropy učinil tématem Evropy. To stojí za uznání, nikoliv za poštěkávání 

Boj o Milana Kunderu - jak se rádo říká v zemi, kde se nikdy o nic nebojuje - nás teprve čeká. Po stadiu nekritického odmítnutí přijde období vzývání. 
Třetím stadiem bude zavržení a zapomnění. 
V Česku se o literatuře neuvažovalo, neuvažuje a stěží bude uvažovat svobodně. 

Kunderova hra Jakub a jeho pán měla zvláštní osudy. Pod krycím jménem -zapůjčil je Evald Schorm - ji uvedlo v roce 1975, kdy byl autor již vyloučen z národa a žil ve Francii, Činoherní studio v Ústí nad Labem v režii Ivana Rajmonta. V hlavních rolích se představili tehdy neznámí, sotva třicetiletí Jiří Bartoška a Karel Heřmánek. Inscenace v normalizační kulturní šedi zářila, pro zdejší divadlo znamenala jeden z intelektuálních i kulturních vrcholů, pro oba herce raketový start a více než deset let života s oběma postavami - tak dlouho se Kundera hrál. V profízlované a utlachané zemi to bylo neobvyklé. Kdo je autorem, vědělo postupem času stále víc lidí, a přesto StB ani komunisti nezasáhli. Rajmont si v ústeckém divadle prožil hodně šikanování, zákazů. Jen za Jakuba nic. 
	Když tentýž tým chystal v pražském Divadle Bez zábradlí po třiceti letech novou inscenaci Jakuba, vzbuzovalo to pochopitelně zájem. Co udělalo s textem třicet let? Jak jej inscenátoři s odstupem pochopí? Co znamená, že Bartoška a Heřmánek o třicet let zestárli? Přišla zpráva, že nepůjde o novou inscenaci, nýbrž o detailní rekonstrukci původní inscenace. To mohlo znamenat mechanické lovení z paměti, přinejlepším oprášený muzeální exemplář, relikvii stvořenou z dávné slávy, vnímanou ze zdvořilosti. Nestalo se však nic z toho. 

Inscenace, jež zkrásněla 

Za ruské okupace publikum Jakuba vnímalo sice skvěle, nicméně triviálně: libertinský duch hry si pootočilo do role spolubojovníka proti svému okupačnímu údělu. Dělalo se to tehdy se vším na jevišti, ať to text umožnil, či ne - Shakespearem počínaje a třeba mými texty konče. Když řekl na jevišti Leoš Suchařípa s patřičnou intonací v Dobových tancích celkem nevinnou a ze situace plynoucí repliku „Jak já je nemám rád“, publikum šílelo - dobře vědělo, kdo to jsou ti oni, které nemá rádo. Když řekl Bartoškův Jakub „Kam se podíváte, všude je samé vpřed“, šílelo publikum také, protože vědělo, co to v Husákově režimu znamená „vpřed“. Divadlo byla kolektivní útěcha namočených i nenamočených. Normalizační komunisti měli zvláštní talent: vnucovali se pořád všude a všem. Jako by vše bylo o nich, umisťovali se do středu světa. Zničující efekt normalizace: všechno na sebe vztahovala. Ničila duchovní svobodu lidí tím, že všechno chápala jako polemiku, ke které se důležitě přiřazovala. Ať dělal tvůrce i netvůrce, co chtěl, vždy byl v konfrontaci s husákovským světem, který nesnesl, aby se o něj někdo nezajímal. 
Dnešní inscenace Jakuba a jeho pána, nevystavená této jednoduché vnímavosti, zkrásněla. Na text hry je bez vtíravé přítomnosti Husákova režimu lépe vidět: lépe jsou ke spatření jeho existenciální vrstvy, rebelská skepse těch dvou, a především to, o co se tehdy nikdo nestaral: rozkoš z budování té hry, rozkoš ze stylu, svoboda, s níž si hra hraje a ruší divadelnické návyky a postupy. To dokonale vycítili či pochopili oba herci. Pracují s nesmírným šarmem, s velkorysostí, bez herecké banálnosti a teatrálnosti, koupou se ve stylu vyprávění poživačně a obžerně. Vystupují z děje, vstupují do něj, komentují, mluví s publikem tak volně a elegantně a neafektovaně, jako by to ani herci nebyli. Takto svobodná a samozřejmá existence herců na jevišti - to se vidí málokdy. 

Oslava nevážnosti 

Inscenace se obnovila v pravý čas. Třaskavost politických aktualit ochabla, stejně jako tíseň z komunistů. Do popředí se naopak tlačí ubohé rysy našich demokratických poměrů, věčná malost a malichernost, věčná netolerance. Co jsme kdysi považovali za produkci komunistické diktatury, vidíme dnes užasle opět v popředí jako něco, co tu bylo už před komunisty, co komunisti jen obratně využívali (a využívají) a co je tu i po nich. Neštěstí (českého) lidstva je věčné. To je skvělá půda pro Jakuba a pána! 
	Inscenace je oslava nevážnosti, velkorysé skepse a velkorysé neřesti, poklona eleganci ducha. Působí v českém prostředí jako zjevení odjinud. Kdo si tu troufne chválit velký zadek a smysl toho zadku postavit proti pokroku? 
	Doba se změnila, text ani inscenace se měnit nemusí. Řekněme: doba dorostla k textu. Co se zásadně změnilo, jsou oba herci. Z mladých drzounů jsou staří hodnostáři, šediví, unavení, zvrásnělí. Jeden řídí divadlo, druhý filmový festival. Oba jsou slavní, staří, utahaní. Jejich zchátralost skvěle osvětluje relativnost chvástavosti i nejistotu vzpomínek Jakuba a pána. Oba přesně vědí, co vyprávějí, protože už si to přesně nepamatují, a určitě vědí, že jejich příběhy jsou za nimi, nikoliv ještě před nimi. Když jeden druhého nese na ramenou, sotva jde. Ale jde triumfálně. Můžeme šílet jejich drzostí, fantazií, rozkošnictvím - a zchátralostí. To je krásné. 
	Všechny ty repliky, které kdysi říkali drzí fanfaroni, říkají dnes fanfaroni málem polomrtví. To je tak jímavé, že snad nic nemůže být víc. Otáčejí se tvářemi (marně) proti času. Všemu se šklebí a čas se šklebí jim. Jsou chvíle, kdy je v hledišti napjaté ticho jak po smrti. Kam jdou ti dva? Pak exploze smíchu! Už víme, kam jdou. Kam? Vpřed? Kde to je? Všude. Jaký má vše smysl? Žádný. 

Čech musí být dobrý 

Autor sám je na tom v České republice dosti špatně. Káravě mu vyčítají, že píše špatné romány, že je špatný člověk a odrodilec, který nepochopitelně nechce své romány napsané francouzsky, což je cizí jazyk, přeložit či dát přeložit do češtiny, což jazyk cizí není. Co je cílem onoho zapšklého kádrováctví? Vypreparovat z literárního díla povahu autora a jeho myšlenky tak, aby obojí šlo v duchu obrovské české tradice rozbít na kusy. Pak se trosky vysunou do popředí a řekne se: Hle, autor a dílo, jací jsou? Nic moc, samý střep. 
	Rozebírat ty kritiky jednotlivě nemá smysl, ve svém celku je to obvyklé frontální tažení české kulturní provincie proti všemu „jinému“, jak je provincie praktikuje už dvě stě let. Tažení proti čemu? Proti všemu, co nevypadá jako zdejší. Už ta kritická dvojkombinace: špatný román - špatný člověk, odrodilec. Ano, špatný charakter v Česku zaručuje špatný román. Dobrý člověk může napsat špatný román, to ano, ale špatný člověk dobrý román nikdy. Natolik je zde umění svato. 
	Připomeňme si český literární úsvit: Proč byl Mácha špatný? Protože byl smutný a zabýval se chmurnými záležitostmi, ačkoliv před mladými lidmi tehdy bylo mnoho úkolů. Proč je špatný Milan Kundera? Protože je cynický a vysmívá se ve chvíli, kdy úkolů je opět mnoho. Kádrové oddělení syslů: vykukují z nor a pozorují vzdáleného orla. Proč si nás nevšímá? Je arogantní! Omyl, orel je nevidí. Je jinde. 
	Už na úsvitu dějin dostalo české písemnictví dar, který dodnes nechcípl, nýbrž vede vítězné tažení proti umění ve jménu mravnosti a povinnosti. V provincii, kde je tak málo umění a tolik nemravnosti a kde nikdo žádných povinností nedbá. Je to věčné tažení vážnosti proti smíchu. Kundera rád často uvažuje o lidech, kteří se nesmějí. Ví proč. 

Gottwaldova čepice 

V Knize smíchu a zapomnění Milan Kundera píše: „Poletoval sníh, bylo chladno a Gottwald byl prostovlasý. Starostlivý Clementis sundal svou kožešinovou čepici a posadil ji Gottwaldovi na hlavu. (...) O čtyři roky později Clementise obžalovali ze zrady a pověsili. Propagační oddělení ho okamžitě vyškrábalo z dějin a ovšem i ze všech fotografií. Od té doby stojí už Gottwald na balkoně sám. Tam, kde býval Clementis, je jen prázdná zeď paláce, z Clementise zbyla jen ta čepice na Gottwaldově hlavě.“ 
	O téhle čepici v českém tisku proběhla debata, ne nepodobná detektivnímu pátrání. Jak to s čepicí bylo? Jak vlastně po hlavách putovala? Gottwald ji měl i na fotografiích z pozdější doby, byla asi vlastně jeho a Kundera pravděpodobně nepíše pravdu. Čepice vykonala po hlavách komunistických potentátů zcela jinou dráhu, než popisuje. O tom, co je to pravda románu, přesněji smysl románu a jeho poznání, napsal Kundera dost. Zbytečně. Kritický duch poměří osudy čepice z románu s realistickou čepicí z balkonu. Ale románový příběh čepice není pravdivý proto, že se na nějakém historickém balkoně stal, nýbrž proto, že se stal v románu a že se stal originální a nenahraditelnou pravdou románu, která je dána svitem autorovy imaginace a inteligence a není jinak sdělitelná než právě románem. 
Pokračování na straně F2 

Téma zániku střední Evropy učinil tématem Evropy. To stojí za uznání, nikoliv za poštěkávání 
Pokračování ze strany F1 
Více se o tom dočteme v Kunderových esejích, jenže kdo ještě dnes čte a kdo z těch, co čtou, čtené chápe? Naše vlast dává přednost příběhu čepice reálné, nikoliv té z románu. Neboli - román má být zpráva o pravdě, která se udála a kterou lze stručně vyjádřit i jinak. Pokud toto román neobsahuje, je to s ním zlé. A tím s jeho autorem také. 

Tomáš myje okna 

Již od první třídy se všechno zdejší obyvatelstvo ve škole učí: Autor chtěl říci, že... A následuje nějaká správná informace obvykle sociálního či morálního charakteru. Běda žáku, který neví, co autor svým dílem řekl. Celé české písemnictví je odsouzeno existovat jako soubor správných ponaučení. Ponaučení, která jednou slouží tomuto dílu, jindy mohou posloužit jinému. Je úkolem autorů, aby vždy a všichni říkali správné, rozuměj pravdivé, myšlenky. Problém literatury se tak zjednodušuje: většina autorů říká vlastně podle pouček totéž. Proti měšťákovi, penězům, válce, za mír, pro lidi a lásku. Žáci všech dob to dobře znají. Spisovatel je havíř, který tam dole v člověku vykutá perličku. 
	Velké, a přitom vlastně zábavné potíže měl Kundera s pasážemi, v nichž popisuje osudy Tomáše -myče oken. Hlavní výtka byla: myči oken, intelektuálové pronásledovaní režimem, takto nežili. Román jim přisuzuje nemístnou frivolnost a pohrdá jejich utrpením. Navíc - lékaři okna nemyli! Spisovatel lže, když píše, že jeho lékař okna myl! Odsudek, jehož se spisovatel dočkal, byl přísný, přiměřený těžkému osudu pronásledovaných intelektuálů, myčů oken. Myšlenka, že mýt okna je pro pronásledovaného intelektuála těžké, je sice jednoduchá a banální, zato pravdivá. Myšlenka myče románového v Kunderově románu je komplikovanější a patrně se jinak než právě románem vyjádřit nedá. Je ale nepravdivá, protože vážnou pravdu o utrpení myčů snižuje a relativizuje nevážným přístupem. Přistupovat nevážně k utrpení a proskribci myčů může jen špatný člověk. 
	Milan Kundera se nemůže divit, že obhájci pravdy jeho romány odsuzují - všichni brání pravdu života před lží románu. Patrně by se upokojili, kdyby bylo možno problematické pasáže románu přepsat podle skutečnosti. Tak bychom se dozvěděli pravdivou zprávu o osudu myčů, ale přišli bychom o román. Jenže co má větší cenu - pravda, nebo román? Češi odpovídají jasně: Pravda. Je to i na praporu: Pravda vítězí. Nikdo by zde na prapor nenapsal: Román vítězí. 
	A další obvyklé výtky: Kundera píše krátké věty, aby se dobře překládal. Přizpůsobuje cíleně romány jednotlivým zemím, kde vycházejí. Ačkoliv není žádný filozof, v románech filozofuje. Je banální. Od Viewegha by měl okoukat necynický a radostný způsob zacházení pro některou ze svých postav. (Radostný -jak se peklo tohoto slova dvě stě let vrací!) Podbízí se masovému čtenáři. Vydává povídky za román. Slepil dohromady tři články, aby mu to vydalo na knížku. Nejzajímavější vina: lhal, že se v mládí živil hrou na trubku v předměstských tančírnách, za což by měl být vykázán z národa. Takové rozsáhlé a přísné kritiky se dočkal málokterý český romanopisec. 

Odrodilci a zrádci 

Spolehlivější než kritizovat román je kritizovat autora. Proč píše Kundera eseje o románu? Aby, cituji: „dotlačil své dílo mezi největší evropské romány“. Nebo: „... má tendenci ve svých esejích plíživě posunovat čtenáře k myšlence, že jeho romány stojí po boku toho Cervantesova, Sternova či dalších.“ Dotlačovat romány pomocí esejistických spisků do Evropy - to je neřest stěží obhajitelná. Odhalit tuto nízkost je zajímavější než se zabývat tím, co v esejích autor píše. Mnoho podezírání a spekulací vyvolávají Kunderovy francouzské romány. Proč je nepřekládá, když už je musí francouzsky psát, proč se odvrací od vlasti, proč je uražený a zatrpklý? Proč píše z vypočítavosti jen pro tamní trh, nikoliv pro našeho čtenáře? Kritici nepřiznají spisovateli ani to nejelementárnější právo - psát v jazyce, v kterém psát chce. Vidí v tom něco postranního, zákeřného, mazaného. Copak má spisovatel k nějakému jazyku včetně vlastního nějaký jiný závazek než spisovatelský - to jest, jak jazyk umí, jak s ním pracuje? Přitom německému děvčeti Boženě Němcové nikdo nevyčítá, že se odrodilo a začalo psát česky. 
	Spisovatel je přece svobodný a má jen ty povinnosti, které si sám uloží. Nechce psát česky? A co má být? A přitom je to tak zajímavé: dvojjazyčný spisovatel je víc než dva spisovatelé. Studuje to někdo u Kundery? Ne, pouze kádruje. Termín „odrodilec“, kterým Kunderu častují, je ze slovníku provinčního nacionalismu. Že se český spisovatel stane známým a úspěšným v zahraničí? Že v tom zahraničí žije, a co víc, nejeví chuť se vrátit, když už smí? Ano, odrodil se vlasti. 
	V časopise Árijský boj v roce 1939 se píše o Karlu Čapkovi: Psal naschvál tak, aby měl světový úspěch. Národu tím neposloužil. 
	Některé myšlenky jsou nesmrtelné - jdou napříč dějinami z huby do huby. 

Obrana slova proti obrazu 

Jaké je Kunderovo dílo? Podněty pro české myšlení: uvažuje o románu v kontextu evropském, vlastně dokonce zámořském. A přitom je to dílo české jako jeho autor, ať už v češtině nebo ve francouzštině. Spoj, který Milan Kundera navázal mezi českou a evropskou literární tradicí, se nedá přehlédnout. Má svůj výklad dějin a osudu románu -kdo má u nás lepší? Téma zániku střední Evropy učinil Kundera tématem Evropy. Z malé historické příhody - z ruské okupace drobného Československa - učinil velké evropské téma svobody a nesvobody. Je to výzva, kterou stojí za to přijmout, nikoliv na něj štěkat. 
	Milan Kundera brání slovo proti obrazu a intimní svobodu člověka proti masové kultuře a teroru médií. To nejcennější, co evropská civilizace objevila, svobodu lidské intimity, drtí přísná otázka - jak Kundera říká - agelastů: Proč se skrýváš? Co tajíš? Odhrň záclonu. Nesměješ se? 
	Kunderovo uvažování o románu nemá v Česku partnera. Možná že právě svoboda jeho románů v protikladu k vnitřní nesvobodě české společnosti je příčinou tolika nelibostí vůči autorovi. Český román je většinou lyrická prezentace autorova já. Kundera to považuje za nedospělé. Existenciálních dimenzí a relativnosti života se český román obvykle nedotýká. Nemyslí, co je člověk v situaci, Rusové říkají v osudu, nýbrž doporučuje, co je správné, aby člověk byl. Nebo se alespoň nechá omývat přívaly pravdivých autorových emocí - emoce je vždy pravda stvrzená věčným důkazem: Já to tak cítím! 

Provincie mlčí 

Kunderovo dílo je výzvou pro velké kritické zpracování, příležitostí k mnoha polemickým úvahám o „české otázce“ či o „otázce románu“ nebo o „smyslu modernosti“, „avantgardy“, o hoři dvacátého století - řekněme. Kundera nabízí velkorysý a svobodný umělecký koncept velkého souboru vědomě jako jeden celek komponovaných románů - v domácím prostředí dílo vzrušující svou ojedinělostí a vyzývavostí otázek, které klade. Jsou to otázky, na které nikdo neodpovídá. Provincie si Kunderu zmenšuje, zmalicherňuje k obrazu svému. Kritické polemiky, které kolem Kundery jsou, udivují trapností a hloupostí, ale nikdo se jejich nicotnosti nediví, protože se do provincie hodí. Vůbec v ní nevypadají cize. 
	Možná má Milan Kundera - aniž to tak doslova myslí - pravdu. Střední Evropu skutečně Rusové definitivně zabili a Kunderovo dílo není jednou z bran, jimiž střední Evropa vchází do nového století, nýbrž branou, která se za zanikající střední Evropou zavírá. Kdo ví, proč se poslední kniha Kunderových esejů jmenuje Opona? Spouští se už? Steskem ze zániku a konce se středoevropský román zabývá už sto let. Zhruba toto napsal jeden velký středoevropský romanopisec: Vesele jsme pili víno, ale smrt již křížila své hnáty nad našimi sklenicemi. 

Kunderovo uvažování o románu nemá v Česku partnera 

Foto autor| FOTO: JOSEF CHUCHMA
Foto autor| FOTO: JOSEF CHUCHMA
Foto autor| FOTO: PROFIMEDIA SOPHIE BASSOULS
Foto autor| FOTO: JANA PERTÁKOVÁ
Foto autor| FOTO: SLÁVEK KREJČÍ
Foto popis| KDYSI A TEĎ Karel Heřmánek v šatně pražského Divadla ABC, kde v létě 1977 hostovalo ústecké divadlo s Jakubem a jeho pánem. Na dolním snímku Heřmánek v téže inscenaci - spolu s Jiřím Bartoškou - v pražském Divadle Bez zábradlí, říjen 2005.
Foto popis| JEŠTĚ TO ZVLÁDNOU „Když jeden druhého nese na ramenou, sotva jde. Ale jde triumfálně. Můžeme šílet jejich drzostí, fantazií, rozkošnictvím -a zchátralostí. To je krásné,“ píše v textu dramatik a politický komentátor Karel Steigerwald. Heřmánek na Bartoškových ramenou v původní inscenaci (vlevo) a v její současné rekonstrukci (vpravo).
Foto popis| MUŽ TÉMĚŘ BEZ TVÁŘE Agentury nabízejí jen hrstku fotografií „pozdního“ Milana Kundery. Už zhruba dvě desetiletí se romanopisec médiím vyhýbá. Tento snímek byl exponován 27. ledna 1984 a zachycuje Kunderu při francouzském televizním literárním pořadu Apostrophes.Foto autor| FOTO: JOSEF CHUCHMA
Foto autor| FOTO: JOSEF CHUCHMA
Foto autor| FOTO: PROFIMEDIA SOPHIE BASSOULS
Foto autor| FOTO: JANA PERTÁKOVÁ
Foto autor| FOTO: SLÁVEK KREJČÍ
Foto popis| KDYSI A TEĎ Karel Heřmánek v šatně pražského Divadla ABC, kde v létě 1977 hostovalo ústecké divadlo s Jakubem a jeho pánem. Na dolním snímku Heřmánek v téže inscenaci - spolu s Jiřím Bartoškou - v pražském Divadle Bez zábradlí, říjen 2005.
Foto popis| JEŠTĚ TO ZVLÁDNOU „Když jeden druhého nese na ramenou, sotva jde. Ale jde triumfálně. Můžeme šílet jejich drzostí, fantazií, rozkošnictvím -a zchátralostí. To je krásné,“ píše v textu dramatik a politický komentátor Karel Steigerwald. Heřmánek na Bartoškových ramenou v původní inscenaci (vlevo) a v její současné rekonstrukci (vpravo).
Foto popis| MUŽ TÉMĚŘ BEZ TVÁŘE Agentury nabízejí jen hrstku fotografií „pozdního“ Milana Kundery. Už zhruba dvě desetiletí se romanopisec médiím vyhýbá. Tento snímek byl exponován 27. ledna 1984 a zachycuje Kunderu při francouzském televizním literárním pořadu Apostrophes.

Vládne nám rozum a cit
31.12.2005    Mladá fronta DNES    str. 06    Názory
    KAREL STEIGERWALD        
MF DNES českým politikům 

Silvestrovská specialita: komentáře jsou napsány tak, jak by si je asi představovali politici 

Pan předseda vlády Jiří Paroubek je politik dobrý. Někoho možná tak přímočaré prohlášení zarazí. Ale když jde o pravdu, člověk nesmí mít žádné ohledy, padni komu padni. 
	Být kormidelníkem země je těžká práce. Vyžaduje mnoho dovednosti, citu a všudypřítomnosti. Jiří Paroubek to ví. Má také ohromnou schopnost složité problémy formulovat jasně a přehledně. Řekne stručně, jak to je, a každý tomu hned rozumí. To dokáže málokterý politik. Málokterý politik je také svým občanům pravým otcem, pastýřem, ekonomem, chemikem a rádcem, který nejen poradí, ale často také pobaví. 
	Republiku vytáhl z chaosu. Vše bylo rozkradené, spálené a podupané tanečníky. Jiří Paroubek přišel a vzal věci rázně do rukou. Tanečníky vyhnal, co bylo rozkradeno, vrátil prostřednictvím Pozemkového fondu pracujícím a všechna dobrá procenta zvedl. Špatná procenta zahnal do děr. Z Bruselu přivezl takovou spoustu peněz, že se o tom nesnilo ani Škromachovi. A že ten umí mít sny! 
	Někteří lidé si myslí, že si vládu pana Paroubka snad ani nezasloužíme. Není to pravda. Zasloužíme. A pan Paroubek se nám po zásluze odměňuje. Zvýšil porodné i mateřskou. Příští rok chystá zvýšení pohřebného pro všechny zesnulé, kteří zaživa nedosáhli na dvojnásobek průměrného příjmu. To jinde nemají. Jen naše vláda se dokáže starat o mrtvé tak dobře jako o živé. I o děti se stará. Mají zdarma tužky všech barev krom zlé modré a brzy dostanou na hraní roztomilé nafukovací socánky druhé generace. Děti má Jiří Paroubek velmi rád. Zvláště pro holčičky vždy najde ve svém kapsáři cukrlátko. Ne nadarmo mu přátelé škádlivě říkají Jirka Kapsář. Vzniká otázka, kde se to vše pan Paroubek naučil. Ve straně socialistické, když boural starý režim? Správná odpověď zní: všude, kde je život a zpěv. Již v mládí se zabýval sociálním státem, což je v Evropě obvyklé, ale u nás se to těžko probojovávalo. Dnes, kdy už všichni od státu dostáváme víc, než nám vzal, je toto perpetuum mobile samozřejmost, ale sám Jiří by mohl vyprávět, že tomu tak nebylo vždy. Byly doby, kdy dluhy nikdo za bohatství nepovažoval. 
	Jiří Paroubek měl jako každý velký státník mnoho nepřátel. Se všemi si poradil. Dnes už má jen přátele a dělné práci pro všechny už nic nepřekáží. I my, placení novináři, jsme se zastyděli a šli do sebe, čehož důkazem je i tato analýza. Tytam jsou doby potměšilosti, nepřátelství, nevhodné kritiky a ostatního svinstva, které nám vycházelo z per. Dnes naše pera jásají. Krásně se žije pod vládou rozumu a citu. Po řekách plují tisíce květů a na březích, kde dívky zpívají písně lásky, rostou místo zelí tisíce radostných automobilek. 

***

Jiří Paroubek měl jako každý velký státník mnoho nepřátel. Se všemi si poradil. Dnes už má jen přátele a dělné práci pro nás všechny už nic nepřekáží. I my, placení novináři, jsme se zastyděli a šli do sebe. 

Foto popis| Foto popis|

Extremismus KSČM jako výtah k moci
30.12.2005    Mladá fronta DNES    str. 09    Názory
    KAREL STEIGERWALD        
Co nám politici dali a co nám vzali 

	Andy Warhol říkal, že každý se dočká svých patnácti minut slávy. Naši nynější komunisti se dočkali letos - po patnácti letech vystoupili z temnot a uvěřili sebeklamu - že politickou moc mají zas už na dosah. Učinili v té věci důležitý kotrmelec. Vyměnili jednoho Grebeníčka za druhého. Ten druhý se jmenuje Filip. Je to z hlediska komunistů dobrá změna. Vše zůstalo při starém. 
	Pro ostatní je to ze stejného důvodu změna špatná - vše zůstalo při starém. To jest: máme velkou komunistickou stranu a v počtu komunistů na jednoho občana přední pozici ve světě. KSČM začala hrát velkou politickou roli a možná bude rozhodovat o podobě příští vlády. Filip bez obav říká: Budou změny, a ty změny, to jsme my. Jako v té prastaré rudé písni: Čas voní nadějemi. Možná se to nesmí před volbami říkat naplno: Komunisti naskáčou do vlády! 
	Paroubek jim dal několik formálních podmínek. Jejich plnění nemusí žádného komunistu namáhat. NATO ano, NATO ne, co na tom záleží? Slova jsou slova. Když to půjde, z NATO vystoupíme, když to nepůjde, počkáme a odšvejkujeme to. Důležité je mít moc, mít ji všude, vlézt do každého úřadu, držet každou kancelář, každou dílnu. Moci komunismus rozumí dobře - dokud ji nemá, je to nejpružnější sladké učení, které slíbí každému cokoliv, jakmile ji získá, vycení tesáky postupně na každého. Paroubek je ke svým politickým spojencům důvěřivý - klade podmínky, myslí, že svou politikou komunisty nějak přetváří, polidšťuje. Otvírá jim svou náruč, aniž vidí, že sám do jejich zdrcující náruče leze. 
	Politický problém je tento: žádný vzestup komunistů se nekoná, také se nekoná žádná jejich nová geniální politika. Jedou ve starých osvědčených kolejích, na rady mudrců kašlou, vědí dobře, že eurokomunismus, demokratický socialismus, autentická levice a podobná cingrlátka jen věští smrt. Co má u komunistických voličů úspěch, je extremismus, stalinská ostrost, tvrdá třídní nenávist všeho druhu. Vědí, že v budoucnosti už nikdy komunismus či socialismus budovat nebudou, ale opakováním stalinských hrozeb si udrží ještě dlouho své dobré politické bydlo - parlamentní křesla, přídavky státu na politiku, pohodlí v sekretariátu, blahobyt a důležitost. Opozičním vztekem přilákají dost ctitelů. Operace s pobytem v koaliční vládě je pro ně lákavá, ale riskantní - ostře po komunisticku vládnout nemohou a kompromisy by je ničily. To komunisti dobře vědí, proto nemění ani firmu, ani obsah. 
Co je tedy táhne vzhůru? Paroubkova renovovaná ČSSD. Bez komunistů sestavit levicovou vládu není dnes možné. Teorie o menšinové vládě s podporou napříč politickým spektrem jsou jen těšínské řeči - už teď vidíme ve Sněmovně, jak ta podpora napříč spektrem vypadá - je to levolevá hlasovací mašinerie. 
	Paroubek je v mocenské nouzi a tato nouze táhne komunisty vzhůru -málem to vypadá jako velký rudý návrat a jako nějaká nová komunistická úspěšná politika. Přitom nejde o nic jiného než o Paroubkův pokus použít komunisty jako výtah k moci. Kdyby těch dvanáct procent měli ve Sněmovně jiní extremisté - možná by se jejich hlasy také hodily. Premiér se nemusí čertit, že mu podstrkuji spolupráci s nějakými sociálfašisty nebo nacionálfrontami, je to stejně povážlivé a pragmatické jako pakty s komunisty, které mu nevadí. Hlas je hlas a nesmrdí, to Paroubek dobře ví. Bere komunisty, proč nebrat Haidery, Le Peny? Vyjde to nastejno. 
	Tato levolevá koalice nás nemusí potkat. Pokud ano, odskáčeme to všichni. Komunisty i socialisty to oslabí. Nikdo třetí se k nim nepřidá, zato nejskalnější komunisti v něm uvidí zradu revoluce. Stejnou zradu uvidí i mnozí klasičtí socialisti, pro které je paktování s komunisty nepřijatelné. Příští rok nás čeká - po listopadu 1989 - opět dramatické rozcestí. S komunisty, nebo bez nich? Je to podivné - jako bychom neměli žádné dějiny a žádné zkušenosti. Ostatně zákulisní triky, jak využít sílu tygrů na cestě k moci, přivedly vždy v dějinách tygry k moci. Omočit se v této problematice hodlá i Paroubek. Čeká nás pěkný nový rok. Ve snu si můžeme pomyslet, nejsme my ta země, kde byl komunismus vynalezen? 

Foto autor| KRESBA: VÁCLAV TEICHMANN
Foto popis| FILIP VYSTŘÍDAL GREBENÍČKA. Vše zůstalo při starém.Foto autor| KRESBA: VÁCLAV TEICHMANN
Foto popis| FILIP VYSTŘÍDAL GREBENÍČKA. Vše zůstalo při starém.

Zinek v politice
29.12.2005    Mladá fronta DNES    str. 06    Názory
    KAREL STEIGERWALD        
Glosy 

Čechům chybí nejen železo, což je známo, ale i zinek. To je nové vědecké zjištění. Zdravý zinek se vyskytuje v hrachu, v rybách a na podvozku automobilů. Zdravé železo je v červeném mase, které je ovšem nezdravé. Dříve bylo prospěšné, že lidé vařili v hrncích železňácích. Železo z hrnce nějak doputovalo do lidí. To dnes není. 
	Ale je před volbami. V hustém vějíři sociálních laskomin, kterými z nás politici lákají hlasy pro své příští vládnutí, zinek chybí. Vedle přídavků na všechno a pro každého by se přídavek na zinek důstojně vyjímal. Příplatek na barevné tužky je pěkná věc, ale bez tužek může děcko být, bez zinku ne. Do každé rodiny s dětmi dvacet miligramů zinku zdarma - to je volební heslo, které lid ocení. Zinek může rozhodnout volby! 
	Nevíme ale, co bude, až přijde sodík.

Vrazi Mao i Gottwald vydávali sluneční zář
28.12.2005    Mladá fronta DNES    str. 06    Názory
    KAREL STEIGERWALD        
Číňani nás už zase předběhli. Velkému Mao Ce-tungovi chystají v rodné vsi Šao-šan muzeum, národní základnu pro vlasteneckou výchovu. Uvnitř budou síně s jeho spisy a jiné tretky. 
	Mao je muž problematického životopisu: kormidelník, slunce, filozof, básník, osvoboditel, praktik třídního boje. Na jednom se shodnou všichni: zničil životy milionů lidí. Mezi slavnými vrahy dvacátého století má přední místo. Leží v mauzoleu. Právem. Nikomu jinému než vrahům se mauzolea nestavějí. 
	Proč nás Číňani zase předběhli? I my máme kormidelníka, otce lidu, který vydával sluneční zář, učitele národa, svérázného filozofa, lidového ekonoma, praktika třídního boje, dělnického prezidenta, spisovatele a vraha. Zavraždil méně lidí než Mao. To může být způsobeno okolností, že Čechů je méně než Číňanů. Muzeum by si i tak zasloužil. Jednou ho už měl, ale naši komunisti jsou slabších nervů - ucukli a z muzea je banka. Muž se jmenuje Klement Gottwald a je pro komunisty posvátnou osobou. Jeho muzeum by také mohlo být katedrálou poučení i díkuvzdání. To první bychom v něm mohli čerpat my, to druhé oni, jeho vnuci. Například: síň Milady Horákové. Pro nás upomínka vraždy, pro Filipa povzbuzení. Komnata pětiletek. Pro Filipa budování plné zpěvu a tun cementu, pro nás první kroky do zaostalosti a úpadku, v němž dodnes jsme. 
	Pro mnoho občanů by mauzoleum mohlo být naopak i vizí - co nás teprve čeká, kam směřujeme. Gottwaldovy myšlenky, tam umístěné, jsou inspirativní i teď. Někomu by z této vize budoucnosti mohlo být zle - všelijaké buržoazní chamradi, miliardářům a zaprodancům. Kdo to s lidem myslí dobře, Gottwalda se přidržuje i dnes. 
	Gottwaldovo mauzoleum by stejně jako v Číně sloužilo všem. Ale nemáme ho. Zatím.

Imunitní výbor proti policii
21.12.2005    Mladá fronta DNES    str. 06    Názory
    KAREL STEIGERWALD        
Imunitní výbor doporučil Sněmovně, aby Doležalovi nechala imunitu. 
Obává se, že policejní obvinění z úplatku je pouhý účelový krok. 
	Podle výboru nic nenasvědčuje tomu, že byly porušeny právní předpisy, ačkoliv vyšetřování probíhá více než rok. Policie na svém obvinění trvá... 
	Co to je účelový krok? Že existuje podezření na politické tlaky, které mohou vyšetřování ovlivnit. To je podezření závažné. Nic není pro demokracii zhoubnější než spojnice mezi policií, prokurátory, soudci a politickou mocí. Z orgánů činných v trestním řízení se místo nástroje spravedlnosti stává státněmocenský obušek. Příklad: na tiskové konferenci se zeptá novinář na minulost policejního důstojníka. Byl v StB? Šup, už mu doma ve dveřích předávají trestní stíhání podle paragrafu 206 trestního zákona. Co to je? Pomluva! Zeptejme se i my: Byl pplk. Pachl, velitel zásahu proti CzechTeku, zaměstnancem StB? Odpověď úřadu: Byl, nebo nebyl. Kde je pomluva? Vzácní páni, to se nesmíme ani zeptat? 
	Myslel jsem, že by měl imunitní výbor odebrání imunity doporučit -aby se pak vidělo, jde-li o politické manipulování orgánů, nebo ne. Když mu imunitu ponechají, nic o manipulaci se už nedozvíme a případné politicky ovlivňované složky zůstanou ve střehu - se zubisky vyceněnými na další oběť. 
	Ale mýlil jsem se: jde-li o politicky inspirovaný případ, neuvidíme nic než nekonečný ostudný cirkus, v němž bude poletovat vše možné krom věcných důkazů. Takto vzniká u nás snadno potrava pro politické bubny. Veliký rachot, nikde nic. Má-li imunitní výbor obavy z „účelových kroků“, udělal by nejlépe, kdyby vydání nedoporučil. Zamezil tak dalšímu politickému candrbálu. Všimněte si, jak netečný je politický i právní svět k případu Kořistka. Tvrzení jednoho člověka, žádný důkaz, či alespoň jedna indicie - rok a půl je případ v ostudném provozu. Orgány se nezříkají žádné hlouposti, naivity a cynismu - jen když případ stále běží a deset milionů úplatku z ODS je stále v ovzduší - za strašlivou cenu: úřady ze sebe dělají blbce, znevažují právní pořádek, zesměšňují sebe i stát. Imunitní výbor oprávněně cítí, že tato komedie by se v případu poslance Doležala mohla opakovat. Ale protože politická protistrana takovou komedii chce, může se levice sto jedenácti hlasy rozhodnout jinak: spusťte komedii. Uvidíme. 
	Nedoložené Kořistkovo obvinění probírají úřady vehementně. Jiná obvinění, dosti doložená, se probírají vlažně, až neviditelně. Případně se strkají do mlhy. V kauze Pozemkového fondu se vyhrožuje „spekulantům“. To zní efektně - ale hlavní zločinci jsou úředníci a vedení Pozemkového fondu - ti vydali pozemky, které se z pole mění na stavební parcely. Unipetrol - už někoho zatkli s pouty na rukou? Už odposlouchávají telefony? Šťourali v Grossově kontu? 
	Názor imunitního výboru by měl vzbouřit svět. Stejně tak otazníky, které jsem tu nadhodil. A desítky jiných. Pan Partyka kritizoval místní úřad. Z kritiky se stala pomluva, soud Partyku odsoudil a dal za katr. To je příklad drobný, nepolitický. 
	Česká kotlina ani moravské pláně se nebouří. U nás asi nikdo nestojí o vládu zákona, o politickou neutralitu orgánů státu, o občanské bezpečí lidí. Skoro každého si orgány mohou odchytit, dát do vazby a měsíce rozplétat nesmyslné obvinění, člověka pak zase pustit a spis dát do šuplíku. Ani pardon říkat nemusí. 
	Vláda zákona je největší politické téma. Dokud je jej někdo nezmocní a neučiní jej osou svého politického počínání, bude náš stát nemocný. Dost ošklivě. 

***

U nás asi nikdo nestojí o vládu zákona, o politickou neutralitu orgánů, o bezpečí lidí. Skoro každého je možné dát do vazby a měsíce rozplétat nesmyslné obvinění, člověka pak pustit a spis dát do šuplíku. 

Foto popis| Foto popis|

Úpadek: vám už zas cenzura nevadí?
20.12.2005    Mladá fronta DNES    str. 06    Názory
    KAREL STEIGERWALD        
Česká veřejnoprávní televize zrušila jeden (asi poslední) kontroverzní politický pořad. Jedním z důvodů je, že byl nevyvážený a o Paroubkovi vysílal negativní reportáže. 
	Premiér sám to řekl už před časem výstižně: Pořad se pohybuje na hranici politické pornografie. Veřejnost přijala tuto zajímavou událost celkem klidně. V téměř nekonečném sledu všelijakých drobných socialistických návratů tato cenzura vlastně nijak nevyčnívá. 
Když před lety navštívil nějaký politik generálního ředitele ČT, byla to pro radu ČT i pro veřejnost příležitost k bouřlivému zkoumání, jestli ten politik náhodou nepřišel dělat na nezávislou televizi nějaký nátlak. 
	Dnes už není nezávislá ani ta rada, která má nezávislost chránit. Premiér v ní má své lidi, televize sama dobře ví, jak si Paroubka nerozhněvat, a veřejné mínění je asi také rádo. Pro ztrátu nezávislosti nikdo žádné náměstí - jako před pěti lety - nezaplní. Bohužel, ani tehdy nešlo o nezávislost v ČT, nýbrž o politický boj, do vznešených pojmů zastřený. O svobodu jde dnes. 
	Cenzura: Nespokojenost politika má programové důsledky. Nezávislost: Nespokojenost politika pro program žádné důsledky nemá. Toto Paroubkovi nevysvětlíte. Chce média „odbalkanizovat“. Svoboda je podle jeho úsudku to, co je v souladu s ním, s Paroubkem. 
Co je podle něho špatné, nemá být, co je správné, ať je. To je směr, jímž se pohled na svobodu a nezávislost u nás ubírá. 
	Dr. Goebbels měl o svobodě médií pěknou metaforu. Média jsou jako klavír - mají klávesnici - kam on, doktor, položí prst, tam se ozve odpovídající zvuk. Někdy dojde k poruše, doktor zmáčkne klávesu, ozve se chybný zvuk. To je chyba médií, kterou je třeba opravit. 
	Takto vyladěnou klávesnici si přeje každý politik. Proč ne, snáze by se vládlo. Svoboda společnosti však spočívá právě v rozladěné, dle Paroubka „balkánské“ klávesnici médií. Tuto svobodu si mají média chránit. Chránit ji však musí i veřejnost. Pokud ji chce. 
	Nikdo si nemůže myslet, že svoboda je sama od sebe. Svoboda je to, co chce každou chvíli nějaký paša sníst. Může-li. 

***

Svoboda je to, co je podle Paroubka špatné. To nemá být. Co je správné, ať je. Tímto směrem se jeho pohled na svobodu ubírá. 

Foto popis| Foto popis|

Zpět k socialismu
17.12.2005    Mladá fronta DNES    str. 06    Názory
    KAREL STEIGERWALD        
Vláda zestátňuje rozhodování, majetek ne 

Na plíživé cestě k vítězství socialismu v naší vlasti učinila Sněmovna další krok: ze správních a dozorčích rad zdravotních pojišťoven vyloučila zástupce zaměstnanců a zaměstnavatelů. 
	Podobný krok chystá naše nevyhlášená levolevá koalice komunistů a ČSSD také pro nemocnice. 
	Ať si nemocnice patří vlastníkům, ale rozhodování o nich bude mít opět vláda. Vynalézá tak zcela novou formu socialistického státu: soukromé vlastnictví a státní rozhodování. Už celá desetiletí platí tento nesmysl v bytové politice: byty sice mají vlastníky, ale o nájemném a o tom, kdo v bytech bydlí, rozhoduje stát podle socialistického zákona. Toto zestátnění bylo kdysi zavedeno ze sociálních důvodů: aby každý měl byt a aby byty byly levné. Funguje to dobře: je obrovský černý trh s byty, je jich nedostatek, nájmy jsou drahé a chudým nedostupné. Totéž nás čeká ve zdravotnictví: zestátněné pojišťovny a nemocnice budou produkovat drahé, neefektivní a nedostatkové služby. Zato černý trh se zdravím a nemocí poroste. Vláda má stejné argumenty jako před šedesáti lety: dělám to pro lidi. Tenkrát zabavila všechno, lékaře, ordinace i pojišťovny. Dnes postupuje mazaněji: zabavuje rozhodování, odpovědnost za ně nechá na vlastnících a pojišťovnách. Docílí osvědčeného výsledku: plýtvání a chátrání. 
	Sněmovna tuto resuscitaci podporuje. Chce nás zatáhnout podruhé do téže řeky. Celá tato dobrodružná akce náhlého socialisty Ratha však má jeden reálný základ: ovládnout dvě stě miliard ve zdravotnictví. Nejsou to miliardy státu, nýbrž pojištěnců. Stát by měl hledat pravidla, jak racionálně s nimi nakládat, nikoliv pravidla, jak se jich sám zmocní. Pokud nechce sám sebe označovat za stát socialistický. Jímž však začíná být.

Hoře z Křečka
15.12.2005    Mladá fronta DNES    str. 06    Názory
    KAREL STEIGERWALD        
Glosy 

Poslanec Křeček, příznivec regulovaného nájemného, definoval tržní nájemné jako nájemné, které jsou lidé schopni zaplatit. Je to dobrá definice, Křeček by ji měl vztáhnout na ostatní ceny - proč jen bydlení? Všechno by mělo mít takovou cenu, jakou jsou lidé schopni zaplatit. Potíž je, že už to tady bylo -ceny byly dostupné, dokonce i lidé byli placeni podle svých zásluh, jenže nebylo to zboží a všichni byli chudí. Země zvetšelá, oprýskaná. Křečkova teorie odpovídá přesně blahobytu nedostatku, úplatků, zadních skladů, prodeje kamarádům atd. I regulované nájemné tomu odpovídá: systém výsad pro ty, kteří odjakživa drží regulovaný byt a jimž jiní občané platí bezdůvodně dávky. Zato sociálně potřební bydlí všelijak. Američani mají bojovníky, kteří věří, že něco tak ušlechtilého, jako je člověk, nemohlo povstat z opice. My máme bláznivého poslance Křečka. V každé zemi je nějaké hoře.

Vaše sláva, moje moc
13.12.2005    Mladá fronta DNES    str. 07    Názory
    KAREL STEIGERWALD        
Se mnou získá ČSSD ve volbách přes třicet procent, pyšní se Paroubek. S vyvolencem Vladkem by získala ještě o třicet procent víc. Znamená to, dle premiérových měřítek, že Vladko je o třicet procent kvalitnější než premiér. Měl by se co nejdříve stát ministrem. Je mnohem populárnější než Jandák a odbornost má stejnou: umí to hrát na lidi. 
	Sociální demokracie udivuje tím, jak lehkomyslně si svou politiku nechává dělat od nečlenů strany, od lidí apolitických, kteří do sociálnědemokratické politiky přilétají náhodou z nebes a přinášejí sladký dar: slávu. Vladkem ta sklizeň nemusí končit. 
Je spousta dalších nepolitických, zato však slavných figur, ať už umělců, sportovců či jen hňupů, které vymrštila vzhůru reklamní industrie. Lesk jejich slávy by mohl ČSSD posypat. 
	Že jsou to nepolitičtí naivové, je jen dobře - úkolem Jandáků a spol. je dělat lidovou slávu. Politiku si vyhradil Paroubek pro sebe. Má už dost toho žvanění, zmatků a všelijakých protichůdných zájmů, jak je představují ta špatně řiditelná partajní a parlamentní tělesa. Lepší je, když odpovědnost a vedení převezme jeden. Tah na moc je pak silný a jasný. Nejsou žádné pochybnosti. 

Beze mne jste nuly 

Odehrává se něco jako zhroucení socialistické politiky - po katastrofách typu Špidla či Gross předala strana dobrovolně všechnu moc jednomu zachránci. Během několika měsíců se demokratická strana změnila ve stranu vůdcovského typu - rozkaž, my tě následujeme. Kdo v ČSSD půjde nahoru nebo pryč, záleží jen na vůdci. Však také říká: se mnou přes třicet procent, beze mne jste nuly. Je to velká výzva české společnosti. Konec zmatků, vše půjde rázně, toho vyhodí, tamtoho povýší. Bude pořádek. Nevím jen, jestli je premiér citlivý barometr, který větří změny, nebo tvůrce těch změn, které větřím já. 
	Jaké to jsou změny? Ta zásadní je: korupce, která tak prožírá republiku, se stala ideologií politiky: zvol mě, dám ti. Vláda je stroj, který bere a rozdává peníze, aby byla zas zvolena. Zvolen být má, protože nejvíc slíbí. Ze sporu o správu věcí veřejných se stává spor o rozdávání peněz veřejných. Cílem moci není správa věcí, nýbrž to rozdávání. 
	Této samokorupci neboli podplácení voličů vládami za peníze voličů, vynalezené už v antickém Římě, se v moderní době říká sociální stát. Ublížila už mnoha lidem a mnoha ještě ublíží. Samokorupce si vynucuje stát ostrý jak šavle, zabalený do planých řečí o lidskosti, ráji, rovnosti a štěstí. 

Bohatého odři, chudého taky 

Tvrdý stát vzniká postupně a nenápadně. Většinou to vypadá, jako že přichází dobro. Kdo přiloží ucho na zem, už to slyší. Dejvickému divadlu vytkly úřady, že má chmurný repertoár. Mladé a neklidné zDivadla Rokoko vyženou ve jménu zábavy pro středostavovsky naobědvané nuly. V Hradci Králové zakáže ředitel Goldflamovu geniální a nesmírně lidskou pohádku, protože se tam řežou ruce a říká se „pizda“. To jsou první kapičky příští bouře. Úřednictvo už ji čichá a přizpůsobuje se. 
	Paroubek slíbil, že s komunisty nepůjde. Připomíná Gottwalda, který slíbil, že zakladatele kolchozů požene sviňským krokem. Problém ČSSD není v tom, zda s komunisty, nebo bez nich. ČSSD je sama prolezlá komunistickými moresy, ideály i figurami. To je její problém. Gottwald před Únorem každému slíbil, že oholí toho bohatšího a jemu, chudšímu, dá. Pak odřel všechny. Premiér s měšťáky hájí policii a s rebely ji dá pořádně vyšetřit. 
	Metody jsou to dobré. Otázkou je, bude-li dost naivních a hodných Jandáků, kteří mají rádi lidskost, ráj a štěstí... 

Foto autor| KRESBA: VÁCLAV TEICHMANN
Foto popis| Ministr kultury Vítězslav JandákFoto autor| KRESBA: VÁCLAV TEICHMANN
Foto popis| Ministr kultury Vítězslav Jandák

Neloupi v cizí chatě, ustřelí ti nohu
10.12.2005    Mladá fronta DNES    str. 06    Názory
    KAREL STEIGERWALD        
Orgány činné v trestním řízení krok za krokem přesunují svou sympatii od pachatelů k obětem. Důchodce, jenž nalíčil na vylupovače chat samostříl a takto mu prostřelil nohu, nebyl soudem potrestán. 
	Soudkyně byla toho názoru, že ten, kdo chce krást, musí čekat, že se mu někdo postaví na odpor. To je bezpochyby pokrok. Stát se odvolal k vyšší instanci, protože důchodcův samostříl mohl ublížit i člověku, který by na pozemek vnikl bez úmyslu loupit. To je krok zpět. 
	Před časem v jiné chatě poranila lupiče nastražená nálož. Soud už dvakrát stíhání majitele chaty zastavil. 
Stát na stíhání už dvakrát trval. 
	Soudy akcentují právo občanů bránit se zločincům, zatímco stát před tímto právem preferuje bezpečí pachatelů. Občan smí použít proti zločincům jen „nutnou obranu“. Její vymezení není pro občana snadné - i soudy ji v klidu kanceláří řeší často nepříjemně dlouho. Občana, který se v pochopení „nutné obrany“ spletl a zvolil proti zločinu obranu víc než nutnou, stavějí žalobci na stejnou úroveň jako zločince: měli vědět, co se smí. Oběti zločinu chodí k soudům, k odvoláním, trpí. Věc se vleče a občana mučí, jako by byl pachatel. V posledním případě i soudkyně trefně řekla, že tvůrce samostřílu byl potrestán už tím, že musel absolvovat soudní líčení. 
	Stát je ovšem nedůtklivý: kdo se brání sám, bere podle něj spravedlnost do vlastních rukou. 
	Soudy jsou rozumnější, chápou, že občany často k této samoobsluze dohání zoufalství nad neschopností a nečinností policie. Pokud ta nezlepší svůj výkon, budeme občanskou sebeochranu vídat stále častěji. Stát nemůže věřit, že tam, kde nedokáže dostatečně ochránit bezpečí občanů, nepoužijí postižení vlastní síly a nestanoví své vlastní právo, které zní: nelez do cizí chaty, nebo ti ustřelím nohu. 
	Pokud se toto lidsky pochopitelné, přesto ale příliš středověké právo prosadí, bude to vina policie, ne občanů. 

Stát nemůže věřit, že tam, kde nedokáže dostatečně ochránit bezpečí občanů, nestanoví postižení své vlastní právo 

Foto popis| Foto popis|

Oči, uši, vláda
9.12.2005    Mladá fronta DNES    str. 06    Názory
    KAREL STEIGERWALD        
Glosy 

Viděli jste v televizi, jak policisti bijí člověka na zemi? Viděli jste, jak si v TV řekl vládní muž o pět v českých na stole? Viděli jste ženu rathovku, jak si na obrazovce říká o miliony? 
	Viděli jste to. Vláda očima svého kontrolního úřadu bijící policisty viděla z jiného úhlu než vy, a bití se jí tedy jevilo nevinně. Jiné oko vlády neví, jestli pět v českých jsou peníze, nebo lidi. Co se dozvíme o milionech zdravotní ženy, není ještě jisté. Asi toto: rozhovor byl darebáky sestříhán v opačném sledu - žena o miliony nežádala, ale odmítala je. O očích, které vidí, a uších, které slyší, mluvil už mistr Jan Hus. Ale i my, kacíři menšího kalibru, se musíme divit. Skutečně nám chtějí vnutit, že jsme slepí a hluší? Vládě k tomu chybí důležitý nástroj - kriminál jako řemen. Mít ten nástroj, hned by lidé slepli a hluchli. Ale protože jsme svobodní, díváme se, jak demokracie funguje ve světle toho, co vidíme a slyšíme.

Předělat Paroubka?
7.12.2005    Mladá fronta DNES    str. 06    Názory
    KAREL STEIGERWALD        
Určitě, komunisti předělají každého 

Všichni se trápíme, co vlastně bude po volbách. Nejzajímavější otázka je -bude Paroubek s komunisty, nebo ne? Neboli vrátí se komunisti vítězně zpět do české politiky? To trápí každého slušného člověka - návrat komunistů, těch pachatelů všeho utrpení, by nechtěl. Paroubek na to má jasnou a čitelnou odpověď, která vyvrací všechny možné spekulace. 
	S komunisty bude spolupracovat za těchto podmínek: distancují se od zločinů komunistického režimu, budou souhlasit s členstvím ČR v Evropské unii a v NATO a budou projevovat úctu k soukromému vlastnictví. Poslední (záhadnou) podmínkou je, že komunisti budou mít elementární fiskální disciplínu. Asi tu, kterou Paroubkovi lidé nemají. 
	Ve skutečnosti jde o jednodušší problém: bude-li situace, Paroubek půjde s komunisty. Všechny „podmínky“ přerodu komunistů v něco jiného jsou jen prosté řeči, jak případné spojenectví zastřít, změkčit, udělat stravitelnějším. Jaký smysl má říkat agrárníkům nebuďte agrárníci nebo socialistům nebuďte socialisti? Čertu nebuď čert? Proč chcete po komunistech, aby nebyli komunisty? Když komunisti přistoupí na Paroubkovy podmínky, nebudou to komunisti. Budou to jakési Paroubkovy děti. 
	Na straně druhé to budou samozřejmě dál komunisti. Komunista ti, Paroubku, když je třeba, odsouhlasí všechno. Třeba řekne, že není komunista nebo že máme z každé vesnice vyhnat lidi, kteří chystají kolchozy. Gottwald to kdysi slíbil. Proč by to neslíbil Grebeníček? (Myslím Filip) 
	Smyslem spolupráce s komunisty není donutit je k předělávce, která by absurdně říkala, my komunisti nejsme komunisti, nýbrž donutit zbytek (většinu) společnosti k přesvědčení, že komunisti jsou stravitelní. 
	Český komunismus je fenomén, jehož obětí je i Paroubek. Zlepšovat ho nelze. Opačně to lze - předělat Paroubka. Ale proč? Gottwald ví, že je dávno předělán.

V kotli je pěkně, vy gauneři
6.12.2005    Mladá fronta DNES    str. 06    Názory
    KAREL STEIGERWALD        
Jílková z TV Nova je patrně nejstylotvornější postava české politiky. Její pojetí politiky jako kotle zuřivců (ačkoli už z obrazovky zmizelo) přijaly za své všechny televizní stanice. A nejen stanice, česká politika je celá jeden kotel. 
	Cílem Jílkové bylo vydráždit smečku primitivních a nevzdělaných hrubců na maximum a pak je v aréně vypustit na politiky. Smyslem toho trhání na kusy byl triumf pitomosti nad rozumem. Solidní politik by se měl takovému kotli vyhýbat -neměří se tam ani politické koncepce, ani inteligence, schopnost vysvětlovat politické záměry či celkový šarm politika, nýbrž jeho schopnost čelit hulvátství a řevu hňupů. Kdybychom opravdu všechny politiky vybírali podle tohoto kritéria, byla by politika jen doménou příšer. 
	Ale pozor - politici si kotel oblíbili a praktikují jeho fígle i v jiných pořadech a také v celé politické praxi. Údajně seriózní nedělní debaty už se od kotle liší snad jen tím, že běsnící primitivové nejsou přímo fyzicky zastoupeni. Politici s nimi však počítají - vědí, že číhají před obrazovkami. Žádná debata politiků před kamerou nic nevysvětlí, divák se nic nedozví - krom toho, kdo je jak útočný, kdo víc skáče do řeči, kdo lépe toho druhého utře a přeřve a kdo řekne větší bombastickou nehoráznost. Kdo by si vybíral své politiky podle průběhu těchto nechutných kotlů, vybral by si mrštného hada, drzouna, demagoga či vulgárního vtipálka šířícího nejapné, zato vděčné bonmoty o sexualitě jeptišek. Prostě kotelníka. 
	Kdo chce o úmyslech politiků něco opravdu vědět, nesmí se na tyto pořady dívat - nedají mu nic. Nanejvýš jej spletou - tady ten chlapík řekl pěkný frk a toho druhého utřel, to bude asi znalec daňové problematiky, toho zvolím. Jenže z frků a stírání soupeřů správu věcí veřejných těžko sestavíš. 
	Kotel nás naučil, že ano. Že být kotelníkem se vyplatí. Že z kotelníků může být, kéž by, sestavena celá vláda. Něco by blekotala a všichni by jí nadávali! Jen by někdo začal vysvětlovat, co v politice chce, zařvali bychom po kotelnicku: politiko, ty krávo, drž hubu. 
	Televize, alespoň ta prý veřejnoprávní, by měla pořádat úplně jiné pořady. Politik a moderátor. Politik vysvětluje svoje, moderátor klade kompetentní ostré otázky, které politik neslyší rád. Smyslem by bylo ohmatat, co která politika chce, nikoli jak umí nadávat konkurenci. 
	Ale už je asi pozdě. Stojí o věcný obsah politiky ještě někdo? Není vděčnější říkat, že politik-chachar přivandroval z Vinohrad do Dejvic? Tomu se tleská, to platí. Už jsme vycvičeni na kotel - prezident je tajtrlík a hyena - to je nejlepší politický argument. Chacha, tajtrlík, směje se odpůrce prezidenta. Než se vzpamatuje, přiletí mu na hlavu lívanec: znásilnil jsi babičku, pak jsi ji zahrabal a snědl. Máme svědky, také slyšeli, jak jíš. Chacha. 
	Pro zdraví občanů by bylo dobré všechna politická obvinění škrtat. Ať to vyšetřuje policie a soudy. My voliči chtějme od politiků něco jiného: politiku. Co chceš udělat, jak to chceš udělat, proč to chceš udělat. To říkej. Jestli ten druhý krade, vraždí, to ať rozplétá (rychle a přesvědčivě) veřejné konání vyšetřovatelů a soudců. Tam to také žaluj, ne kamerám. Jinak se z kotle nevyhrabem. Ale možná že ani nechcem. V kotli je pěkně, což, vy gauneři! 

Foto popis| Foto popis|

Taktika dr. Goebbelse
3.12.2005    Mladá fronta DNES    str. 06    Názory
    KAREL STEIGERWALD        
Také doktor Goebbels si oblíbil politickou taktiku ustavičného obviňování bez důkazů. 
	Byl ochoten kdykoliv obvinit odpůrce z čehokoliv, o důkazy a následky u soudu se nestaral. 
	Oddaloval soudní rozsudky až do vítězných voleb, které mu zaručily imunitu. Povedlo se o chlup. 13. října 1930 vnikl zadem do Reichstagu, kde měl složit slib poslance. Civilní detektivové jej chytili za kabát a táhli jej ven. Nacista Konopath jej strhl k sobě do sálu. Při tomto přetahování nepřetrhli Geobbelse, nýbrž jeho plášť. Imunitou soudní procesy skončily. Plášť si dal spravit. 
	Procesy začaly 12. srpna v Hannoveru. Urážka na cti. Řekl o kancléři, že "přijímá úplatky od galských šmelinářů". Byl osvobozen. Před soudem pěl dav nacistickou hymnu. SA jej nesly na ramenou. 14. srpna odvolací proces ve věci hanobení prezidenta Hindenburga. Osvobozen. Pozoroval pak zaskočené novináře. 15. srpna proces v Moabitu. Označil sociální demokraty za bandu najatých zrádců. "Řekl jsem nahlas, co si myslí miliony," hájí se. Soudce je zmaten. Goebbels přivedl celou četu svědků - vojáků. Líčení se odročuje. Další den soud za hanobení vlády. Goebbels očekával, že tentokrát jej trest už nemine. Dostal pokutu čtyři sta marek. Téhož dne ještě proces za podněcování násilí. Trest - tři sta marek. 
	"Jen ať si vynášejí svoje rozsudky," hrozil Geobbels 17. srpna, "my vyneseme náš verdikt v den voleb." 
	Ve volbách měla nacistická strana drtivý úspěch. Goebbelsovy metody se osvědčily. Do voleb přibyly další procesy. Označil výmarskou republiku za židovskou, říšskou vojenskou standartu za špinavý hadr. Další volební výroky: "Hanba vládní holotě! Strhněte masky z jejich ohyzdných obličejů. Nakopejte jejich tlustá břicha." K těmto soudům už Goebbels nechodil. "Pronásledují mě jako smečka psů. Já mám ale tlustou kůži," píše v deníku. 
	Němcům se líbilo, že odhaluje zlořády a strhává masky z tváří nenáviděné výmarské republiky. Nad nesmyslností a lživostí jeho obviňování přivřeli obě oči. Důležité bylo, že dával "demokratickým žvanilům a darebákům" co proto. Mnozí věřili, že říká pravdu. Přece by pan doktor nelhal. Soudní procesy, jak jsme viděli, neměly smysl. Puntičkářská a těžkopádná mašinerie kulhající spravedlnosti nemohla Goebbelsovu vichru čelit. Než založili u soudu kopíráky, nadělal Goebbels další desítky trestných činů. Soudům a policii se smál. Věděl, že jeho lži jsou semínka, která v duši uváznou. A uvázla. Do tří let měli nacisti celou moc ve státě. Kredit, na nějž moc získali - vymetání svinstva. Bylo to většinou svinstvo, které si sami vymysleli. Ale voliči je považovali za neúplatné hrdiny. Doktorovu metodu akceptovali jako ocelové koště proti hnoji. 
	Za tento omyl Němci krutě zaplatili. Nejen oni - celé lidstvo. Doktor si prostřelil hlavu, přesvědčen, že se po smrti stane bohem. Nestal. Ale jeho metoda žije. Stal se vzorem pro jiné šílence fascinované mocí a vlastní genialitou, s talentem balamutit lidi. Goebbelsovo poučení: Lhát je třeba hodně. Kdo se ostýchá hodně lhát, může dokonce vypadat jako lhář. Teprve lež nehorázná zabírá. Slušný člověk si pak říká: To by si přece nevymysleli. Geobbels věděl, že slušný člověk je dobrá ovce. Uměl ji pást. 
	Kdyby mu na začátku řekli: Jednou si budeš muset prostřelit hlavu, možná by pásl ovce jinak. Člověk by neměl hledět jen k začátkům, ale také ke svým koncům. Je to i otázka voličům: Kam až vás ti doktoři zavlečou? 

Goebbels se stal vzorem pro jiné šílence, fascinované mocí a vlastní genialitou, s talentem balamutit lidi. Jeho poučení: Lhát je třeba hodně. Kdo se ostýchá hodně lhát, může dokonce vypadat jako lhář. 

Foto popis| Foto popis|

Dá více korupčník, či korupčnice?
30.11.2005    Mladá fronta DNES    str. 06    Názory
    KAREL STEIGERWALD        
Všichni kradou, podplácejí, lžou. Takový obraz kreslí už teď volební kampaň. 
Ale vážně se to nebere. 
	Všimněte si Ratha: metá jeden hrozivý šrapnel za druhým, zesiluje kanonádu. Místo důkazu vrhne další granát. Teď se palba obrátila proti němu. Odhalení se vrší jedno na druhé, nové zastiňuje starší, vpředu je to nejnovější, vzadu to staré už zahnívá. Starých dobrých pět v českých je stejně srozumitelné jako nejnovější miliony Rathovy pobočnice. 
Stejně srozumitelné jsou Zgarbovy nákupy pozemků. 
	Ale nerozebírejme jednotlivé případy. Mohou znamenat to i něco opačného. Kdo je Zgarbův či Rathův a Paroubkův ctitel, uvěří v jejich čest. Kdo je jejich nepřítel, má jiný výklad. Rozhoduje se každý podle svého citu a založení. Role afér a skandálů v politice je tak iracionální, jak jsou ty aféry nejasné. Ani Grossovy ostudy nebyly dodnes rozpleteny. Paroubek proto může říkat, že na Grosse to nahráli nepřátelé. Rathova komorná řekne: Nepřátelé mi zpřeházeli věty. Aféry jsou nedokončené, nejasné, plné tajemství, nesmyslů, zámlk a náznaků - skvělý terén pro fámy a jakékoliv kombinace. 
	Vzbuzují jediný dojem: nikdo je pořádně a poctivě nevyšetřuje, neobjasňuje, nesoudí. Policie je mimořádně liknavá, státní zástupci vlažní a zdlouhaví. Často spíš než autoritu vyvolávají nevážnost. Aby měl boj afér konstruktivní smysl a čistil náš politický svět, musí mít inteligentního, rychlého a věrohodného arbitra, který dá k aférám dobrozdání, kolik zločin váží, jak se stal, kdo a proč lže, či ne - před zraky veřejnosti. Pokud toto vodítko - otevřené a autoritativní - nemáme, jsou aféry jen činitel zesilující lidový hněv na gaunery žijící nahoře. 
	Arbitrem nemůže být nikdo jiný než policie, státní zástupci a soudci. Jejich věrohodnost je bohužel malá. Politický svět to dobře ví. Do afér se pouští bezstarostně. Vzduch to ale nečistí, nýbrž kazí. Žádný politik si nemůže myslet, že jemu se to vyplatí. Všechny to devastuje. 

***

Aféry nikdo pořádně a poctivě nevyšetřuje, neobjasňuje, nesoudí. Policie je mimořádně liknavá, státní zástupci vlažní a zdlouhaví. 

Foto popis| Foto popis|

Páni, nebo příjemci milodarů
29.11.2005    Mladá fronta DNES    str. 06    Názory
    KAREL STEIGERWALD        
Kongres ODS přišel s novinkou: dosti detailně formulovaným novým projektem sociálního státu. Novinka to vlastně není - i nynější český sociální stát jede podle projektu, který v první polovině devadesátých let realizovala vláda ODS. Socialisti jej používají, aniž k němu něco svého přidali. Nové je, že se ODS k sociálnímu státu, tedy k tomu, co stejně dělala, hlásí. 
	Nové také je, že pojetí ČSSD (my máme sociální stát, vy stát pro boháče) už nemá smysl. Na politický trh jdou se sociálním státem všichni. Sociální stát, sociální síť, zdravotnictví, důchody, to budou vedle fungování práva a bezpečí občanů hlavní volební témata. Celý bohatý evropský kontinent sociální stát chce, spor je jen o jeho pojetí. Jak to funguje, kdo z toho kolik má, kdo to jak platí. Je sociální stát dobrodiní vlády pro chudáky, nebo je to svého druhu pojišťovna a spořitelna, v níž jsou pánem pojištěnci a střádalové? 

Oběti a vyžírkové 

	Solidarita, oblíbené heslo socialistů, je obsažena v každém pojištění. Žádná pojišťovna není dobrodiní, nepadají v ní peníze z nebe. Má své příjmy a výdaje. Rozhodující roli v ní nehraje dobrotivost vládců, nýbrž pojistná matematika. Debata o pojišťovně je odborná debata - jak racionální to všechno je. 
	Ale sociální stát je také věc politická. Tam hraje racionální analýza malou roli. Socialistické vlády navykly klienty, že veřejné zdravotnictví, sociální síť i penzijní zajištění -to vše není zboží, je to zadarmo a lidé na to mají právo. Vláda jim to musí dát. Že si to všechno musí lidé (solidárním pojištěním a spořením) zaplatit, mizí v houští politické propagandy. Vláda si přisuzuje zásluhy, které nemá. Sociální stát není „dali jsme ti“, nýbrž „zaplať a dostaneš“. Kdo to neví, musí věřit, že pečení holubi létají z nebe. 
	Důležitou událostí je pojistný podvod. Klient si podvodem přivlastní plnění, které musí zaplatit ostatní pojištěnci. Podvod pojištění zdražuje a snižuje jeho kvalitu. Na jednom konci, říkají rádi socialisti, je dravčím kapitalismem opuštěný nešťastník umírající hlady. Na druhém konci spektra je však mazaný vyžírka kořistící ze špatně fungujícího pojistného systému. 
	Solidní pojišťovna odstraní obojí: vyžírku i oběť. Nejradikálněji řešili sociální stát komunisti: všem všechno vzali a tu hromadu sami rozdělovali. Výsledkem byla sociální rovnost chudáků a úpadek hospodářství. Kdo byl mazaný, vyžíral. Kdo reptal, stal se obětí. Komunismus byl epochální pojistný podvod - prvotní radost státem obdarovaných klientů vystřídala úzkost z následného úpadku státu, přičemž dar byl především slib, zato úpadek byl skutečný. Co máme dnes, je toho jakýsi zbytek. 

Dva sociální státy 

	Slib je samozřejmě důležitý politický argument. Jeho síla není v nějakém reálném obsahu, nýbrž v přesvědčivosti, s níž je podáván. Do voleb půjdou nejméně dva sociální státy - z dílny ČSSD a ODS. 
	Bojovný postoj Škromacha spočívá v pokřiku: hájím práva chudých proti vykořisťovatelům. To je derivát staré komunistické rétoriky, hodí se pro rozdávání, v organizaci sociálního pojištění je nepoužitelný. Člověk nemá žádná sociální práva, nýbrž žije v reálné sociální situaci, pojišťuje se proti neštěstí, nějak šetří na stáří. Jak se pojišťuje, kolik to stojí, co za to dostane - jak fungují pojišťovny, je pojištění drahé, nebo rentabilní - to jsou otázky moderního sociálního státu. O pojišťovně můžete uvažovat jako o firmě, u které si klienti kupují bezpečí. Jak je firma řízena, jak prosperuje, co nabízí klientům, to jsou užitečnější rozbory než politický slib: máte právo a já vám ho vybojuju. Nejde o právo, ale o zboží, které se musí zaplatit. 
	Jaké bezpečí a sociální pohodlí vláda organizuje? Tuto volební otázku je možno otočit: jak velké sociální bezpečí si chci pojistit a za jak velké peníze? Jak rozumně bude pojišťovací firma fungovat a kolik se na ni přicucne vyžírků? Když vláda lidu čas od času znenadání dá na pastelky či tisícovku před volbami, to není sociální stát, nýbrž korumpování voličů. Sociální stát je pojišťovna. Klient je v ní pánem. Ve volbách si vybereme. Budeme páni, či příjemci milodarů? 

Foto autor| KRESBA: www.kemel.cz MIROSLAV KEMELFoto autor| KRESBA: www.kemel.cz MIROSLAV KEMEL

Nepolepšil se
26.11.2005    Mladá fronta DNES    str. 06    Názory
    KAREL STEIGERWALD        
Paroubek lustrace udrží i zruší zároveň 

Zdůvodů, které jsou nejasné, se lidé radují, že se Paroubek polepšil. Nezruší lustrační zákon. Jiní se zas mohou radovat, že to zrušení slíbil. 
	Proč chce lustrační zákon zrušit? Na jeho užitečnosti či škodlivosti mu záleží asi jako na návratu či nenávratu komunistů k moci. Říká, že návrat komunistického myšlení nehrozí, ačkoliv už jeho myšlení je často důkazem, že ano. Říká, není tu Únor, není Aurora, není Lenin, tak co vyvádíte. 
	Vidí to jinak. Komunisti tu jsou. Mají hlasy. Možná s nimi bude dělat vládu. Skrytou, nebo viditelnou. Může mít takový povolební součet. A tomu je lustrační zákon na překážku. Jeho zrušení otevře stavidla kádrového rezervoáru komunistů. Vzhůru z lustračního ghetta do funkcí, soudruzi důstojníci, agenti, nomenklaturní funkcionáři, lidi ruských okupantů, lustrák padl! Premiér tu čeládku může zlidšťovat: už jsou neškodní. A navíc - řada agentů je nevědomá, spisy falešné. Soudy to dokazují. Soudy možná dokážou i to, že existují také nevědomí činitelé Lidových milicí. Tloukli lidi nevědomě falešnými tyčemi. 
	Paroubek může mít po volbách i jiný součet. Pak by ho lustrační zákon nezajímal. Už teď je mu stabilita koalice přednější, říká, než jeho politický názor. Proto doleva slibuje ve středu zákon zrušit, doprava ve čtvrtek nezrušit. Cesta k moci může být tato, nebo opačná. S lustrákem, bez něj. Člověk má mít politiku pro každý případ. To je praxe. 
	V jednom má Paroubek pravdu - lustrační zákon je směšná záclonka nad problémem, který bude pálit do očí ještě celá desetiletí. Pro Kalouska je ta záclonka zásadní pojistkou proti komunistické havěti. Měl by říci: poslední a marnou. Jinou ani nemáme. 
Země je už zas prorudlá. Problém není, že přijde nějaký nový Gottwald nebo Husák. To ne. Jejich myšlení, to jde vpřed.

Studenti ať nepracují
25.11.2005    Mladá fronta DNES    str. 06    Názory
    KAREL STEIGERWALD        
Komunistická a socialistická levice, která nám dnes vládne, zamítla návrh zákona, jímž se mělo odstranit nynější znevýhodňování studentských brigád. Poslanci ODS, kteří návrh zákona připravili, na protest bušili pěstmi do lavic. 
	Za jejich návrh se postavily i menší vládní strany KDU-ČSL a US. Smyslem zákona bylo něco naprosto pochopitelného a zdánlivě nepolitického: studenti si mají ve volném čase přivydělat. Levice si myslí, že si přivydělat nemají. Najít pro to zdůvodnění, zejména pak levicové, je obtížné. Přesněji - žádné není. Je jen univerzální poučka: Zamítněte všechno, co přinese opozice. Opozicí rozuměj dnes ODS, KDU-ČSL a US, přičemž část této nové opozice je stále ještě jakoby ve vládě, zatímco část bývalé opozice ve vládě naopak jakoby už je, i když Paroubek tvrdí, že ještě ne. Tato krkolomnost dost dobře charakterizuje nynější politické poměry. Pro studenty to znamená, že si bůhvíproč brigády a přivýdělky budou obstarávat obtížně, protože jejich práce bude moc drahá. Na to asi vládnoucí levice zareaguje pružně. Zabezpečí studentům nějaké zvýšení stipendií nebo tužky a kružítko zdarma. To je zcela v duchu vládní politiky, která sleduje předvolební cíl: lidé včetně studentů ať se o sebe nestarají, postará se o ně vláda. Je to cíl staronový: čtyřicet let jej sledovala komunistická vláda. Když jsou komunisti už zas kusem těla u moci, objevuje se znovu. 
Je to i cíl Paroubkův: sloužit lidu. Služba je to tvrdá: ochránit studenty před prací dá práci. A také to bude něco stát. Ale to už pracné není, protože daně se zvednou lehce a neviditelně. Pro studenty to má také svou cenu: už v mládí se naučí, že stát se o ně postará a že na tu péči mají nárok i právo. Naučí se také, že mají socialisty s komunisty volit - nikdo jiný jim tu státní péči nezajistí. 
	Znemožnění studentských brigád má hluboký politický smysl. Poslanec Kraus si dokonce myslí, že studenti nemají na brigády vůbec chodit, protože se mají věnovat především studiu. Je to úvaha vtipná, sami sociální demokrati měli studenta práv Grosse brigádnicky zaměstnaného ve vládě v pozici ministra vnitra, ačkoliv se měl v té době soustředit na studium. Škoda, že mu to Kraus včas neřekl. 
	Věcný smysl aférky s brigádami studentů spočívá v tom, že jde o zanedbatelné daňové položky, že je vždy užitečné vést studenty k tomu, aby se sami starali a aby usilovali být co nejdříve nezávislí. Upevňuje se tak aktivní postoj k životu a sebevědomí. Vysokoškoláci si často přivydělávají ve firmách, kam po studiu nastupují. Každý pochopí, že i toto má velký smysl. 
	Z hlediska politiky vlády jde o smysl opačný: nejdůležitější je, aby se lidé na vládu spoléhali. Sebevědomý a aktivní člověk není pro vládu zrovna potěšením. Všeobecně lze říci, že vláda se snaží lidi řídit, vést je, regulovat a pak, když je přivede do závislého stavu, jim pomáhat (za jejich peníze). 
	Možná vláda upřímně věří, že tak je to správné. Spíš ale spoléhá na to, že lidé jsou ovce závislé na pastýři a jeho hlídacích psech. 

Sebevědomý a aktivní člověk není pro vládu zrovna potěšením. Všeobecně lze říci, že vláda se snaží lidi řídit, vést je, regulovat a pak, když je přivede do závislého stavu, jim pomáhat (za jejich peníze). 

Foto popis| Foto popis|

Tygr v dějinách
21.11.2005    Mladá fronta DNES    str. 06    Názory
    KAREL STEIGERWALD        
Patnáctiprocentní síla komunistů láká 

Spor mezi Filipem a Kalouskem pokračoval včera v televizní debatě. Není to spor jejich, nýbrž celé postkomunistické společnosti. Nejde jen o to, je-li komunistická strana spolkem zločineckým. O tom není pochyb -otázka je, jak s komunisty zacházet. Zatlačit je, ignorovat, či, jak si přeje Paroubek, civilizovat? 
	Vést s nimi dialog nemá smysl. Ani nutit je k omluvě za zločiny, či aby se přejmenovali a svého učení se zřekli. Komunismus jako každá víra není věc mozku, nýbrž srdce. Roztomilé bylo, jak se Filip kroutil, když jej Kalousek nutil veřejně prohlásit Gottwalda, papeže českého komunismu, za politickou kreaturu. Až to udivuje - komu ještě dnes na tom vrahovi cizích lidí i kamarádů záleží? Kdyby komunismus nebyl náboženství, mohl by Filip Gottwalda pustit k vodě. Ale jak jej vyndat z rudého nebe bez poškození víry? 
	V odporu proti sobě vidí komunisti útoky na občany, vyvolávání zášti, ostrakizaci, dokonce porušování lidských práv. To jsou nepěkné věci, zejména komunisti jim dobře rozumějí, některé z nich sami vynalezli. Oni a lidská práva? Komunismus porazil sám sebe, neosvědčil se, přinesl násilí, nesvobodu. Držel se dlouho díky vojsku ruského impéria. Padl vnitřní zetlelostí. Není žádný důvod, aby šel znovu k moci. Čtyřicet, případně sedmdesát let neúspěchů stačilo. Prezident Klaus má pravdu: komunismus jako politické hnutí už tu není. Je tu ale komunistická strana, v českém případě sdružení pro extremisty všeho druhu. Její patnáctiprocentní síla je pro demokratické strany politickým lákadlem. A to je dnešní nebezpečí komunismu: že toho mrtvého tygra někdo (rozuměj, Paroubek) bude chtít mazaně oživit pro svůj partajní prospěch. 
Osmdesát procent voličstva by mu (Paroubkovi) mělo důrazně říkat: Nechte tygra v dějinách.

Pravda vlajky, bída lidí
19.11.2005    Mladá fronta DNES    str. 06    Názory
    KAREL STEIGERWALD        
Tři umělci chtěli na Hradě vyvěsit vlajku EU. Zabránili jim v tom strážci, nikoliv asi proto, jak píše tisk, že prezident nemá vlajku EU rád, nýbrž asi z hlediska byrokracie, která určuje, kdo a kdy smí či má na Hradě věšet jaké vlajky. Já sám se kloním k tomu, ať na Hradě věší vlajky kdokoliv, byrokracie však ten názor mít nesmí - nevědělo by se pak, proč byrokracie je. Pro tři umělce jsou to poměry dobré: upozornili na sebe média. A beztrestně. To je dobrá zpráva o nás. Já je naštvu, nebudu je jmenovat. 
	Špatnou zprávou ovšem je blbost té akce s vlajkou. I když - lidé fangličky a pentličky milují. Celá moderní doba začala obrazem Svoboda vede lid. Je na něm žena-pokrok s vlajkou, s obnaženými ňadry po boku ozbrojeného dítěte. Šla vpřed, proti feudalismu, jak by řekli naši komunisti. Lidem se líbila, včetně obou prsů. Patos té ženy zastíral krev, vraždy, násilí. Dával hnusu revoluční doby vzlet. Mrtvoly se už zapomněly, žena s vlajkou trvá. 
	Na Reichstag umístili vlajku sovětští vítězové. Nešlo o dokument, nýbrž o inscenaci. Fotografii naaranžovali umělci pár dní po vítězství. Na předělávání skutečnosti mají umělci velký podíl. Vlajka znamená pokrok proti zpátečníkům. Manolis Glesos, řecký komunista, ji upevnil na Akropoli. Spojil tak staré Řeky s komunistickou totalitní demokracií. Nejpokrokovější je vlajka namočená v krvi lidí - rudá komunistů, rudá nacistů. Evropská modř je podezřelá -ráchali ji snad v krvi šlechty? 
	I časopis českých fašistů, zajímavě zmateného spáření hitlerismu a slovanského šovinismu, se jmenoval Vlajka. Vlajka se třepotala na břehu říčky, kde stála správná věc, pionýrský tábor. Pavel Kohout v době Gagarina rýmoval: Někdo má hvězdy na praporu (USA), my máme (SSSR) prapory na hvězdách. Popadni vlajku, vytřešti oči a jdi vpřed - ani se nemusíš ohlížet, ano, pochodují za tebou. To je pravda vlajky. 
	Umělci chtěli vyvěsit vlajku ze stejného důvodu jako každý v dějinách. Na rozdíl od Svobody neukázali ňadra, svět asi nezaujmou. Nahatá holka je důležitou součástí pokroku, bez jejího vyobrazení se pokrok dělat nedá. S dvěma starými škaredými umělci to pokrok daleko nedotáhne. Kdyby se na Hrad s vlajkou hrnula nahatá mladá žena - to by byl o pokrok hned jiný zájem. 
	Za všemi těmi legracemi s vlajkami se skrývá toto: rozporuplnost světa, mnohoznačnost problémů, obtížnost a bolavost myšlení o nich - toho se vlajkou snadno zbavíš. Získáš vzlet a pocit, že ty a pokrok jedno jste. Vlajka ti umožní přeložit si svět do primitivního jazyka. Že s vlajkou na sloup lezli stárnoucí umělci, není žádný div. Idea vlajky je stejně hodnotná jako idea vyvolenců, bratrů a podobných blbů. Přitom má vlajka lživý odér ušlechtilosti. Prapor naší roty - stůj před ním v pozoru. 
	I ta, kterou chtěli starci sundat a nahradit svou triviální koncepcí modré Evropy, je pochybná. Nese falešné heslo: Pravda vítězí. Správně to heslo znělo: Pravda boží vítězí. Boží, boha. Jednoho. V tom je ta tragédie. Jiní mají jiného boha, k němu jinou pravdu. Proto pořád teče krev a třepotají se vlajky. A u toho vždy umělci jsou. 

Nahatá holka je důležitou součástí pokroku, bez ní se dělat nedá. S dvěma škaredými umělci pokrok daleko nedojde. Kdyby se na Hrad s vlajkou hrnula nahatá žena - to by byl o pokrok jiný zájem. 

Foto popis| Foto popis|

Vítězný listopad -oslava dosti k pláči
16.11.2005    Mladá fronta DNES    str. 06    Názory
    KAREL STEIGERWALD        
Před šestnácti lety se převážně tíhou své vlastní strnulosti zhroutila komunistická říše v úseku tehdy nazývaném ČSSR. 
	Obyvatelstvo pád radostně přivítalo. Bylo na něj pyšné. Mylně se domnívalo, že to ono, osvícené, sametové, s klíči v ruce, ten pád samo způsobilo - hlavně řečmi na pódiích. Je to tradiční český omyl: slovo bortí státy. Je to opačně, když se bortí státy, přidáváme k tomu my Češi mnoho slov. Viz i tento článek. 
	Z panství komunistů zůstaly trosky a v nich zavrtané komunistické obyvatelstvo všeho druhu. Komunismus jako státní zřízení postupně zmizel alespoň v těch hlavních rysech, komunistické myšlenky, návyky a ideály tu zůstaly dál a žijí s námi. Když řekneme - komunistické panství spadlo - co se tím vlastně myslí? Spadli tajemníci nahoře, ruští dohlížitelé, vojsko, estébáci? A co my, běžný komunistický lid, drobné, mnohdy zoufalé existence, přikrčenci zalezlí do chat, čekající, co jednou bude? Jistěže se nám ulevilo, ale nebyl ten lid - jak marxisticky to zní -sám nejen obětí, ale i drobným tvůrcem komunistického panství? 
	Komunismus byl zvláštní druh násilí - od generálního tajemníka po mnohé politické vězně - vzájemně spojeni, vzájemně infikováni, oběti i pronásledovatelé, okupační správci i jejich odpůrci. Zlo komunismu se rozlézalo všude -v hlavách lidí vytvářelo říši iluzí, omylů, předsudků a fantaskních představ. 
	Přitažlivost komunistických iluzí nám zůstala. Zřítil se systém, hlavy lidí myslí dál. Dosud máme mocnou komunistickou stranu, v hlavách komunistické bludy, všelijaké iluze, hodně vzteku, závisti, neschopnosti realisticky myslet. I vládu z tohoto chuchvalce umíme slepit. 
	Dopřejme si srovnání: kdo se v Německu skutečně rozešel s národním socialismem? Hitlerovská generace ne. Jejich děti. Tak budujeme svobodnou společnost se vším balastem, který si z komunistických dob neseme. Ti po nás ho v hlavách nepovlečou. Je čeká skutečný Vítězný listopad. Snad. Nás ne. Zažili jsme jen první kolo. 

***

Komunismus postupně zmizel alespoň v těch hlavních rysech, komunistické myšlenky, návyky a ideály tu zůstaly dál a žijí s námi 

Foto popis| Foto popis|

Exemmerová se nestydí
15.11.2005    Mladá fronta DNES    str. 06    Názory
    KAREL STEIGERWALD        
Glosy 

Exministryně Emmerová se nestydí za svůj mnohaletý pobyt v komunistické straně. Kdo exministryni trochu sleduje, nediví se. Jsem komunista, zní to hrdě, patřívalo ke klasické výbavě členů strany. Nutně se ovšem vynořuje otázka, proč Emmerová v té straně není dodnes. 
Může to být tím, že už to není ta strana, co byla. Vzniká také otázka, proč je Emmerová dnes v ČSSD a zda je i na toto členství hrdá. Mohla by to víc objasnit. Čeká od dnešní ČSSD to, co jí kdysi dávala KSČ? Měla by také přesněji rozvést, na co z toho, co KSČ konala, je hrdá? 
Vidí mezi KSČ a ČSSD nějaký rozdíl? Jaký? Jsou to jen žerty, ale žaludek se nad Emmerovou přesto bouří. Tak hnusný vichr dějin - a ona se nestydí, že tomu sekundovala.

Věc se vyšetřuje?
12.11.2005    Mladá fronta DNES    str. 06    Názory
    KAREL STEIGERWALD        
Glosy 

Je toho už dost. Letošní příklady: Grossovy bytové miliony, pět v českých na stole, miliardy za pozemky, zdravotní pojišťovna. 
Jsou to příběhy páchnoucí kriminalitou tu víc, tu míň. Občas probleskne matná zprávička: věc se vyšetřuje. Nejhlučněji vyšetřují političtí činitelé. Nedávají sice žádné důkazy, o to razantnější mají závěry. Pochopitelně politické. Mnohomluvné, neuchopitelné, zaměřené proti konkurenci. Veřejnost by ale potřebovala postupy jasné, konkrétní, plné faktů a z úst věrohodnějších, než jsou ústa účastníků afér. Jejich racionální rozplétání by pomohlo policii, státním zástupcům i soudcům vyspravit pošramocenou pověst. Měli by zahnat politické křiklouny a převzít v aférách hlavní roli. Pokud by ji ale nehráli tak uboze jako v případě Kořistka. 
	Kolik znáte opravdu dobře vyšetřených a přesvědčivě odsouzených afér? 
Jednu, tři, pět? 
A přitom jsme jich prožili už stovky.

Zastane se mě i Paroubek
11.11.2005    Mladá fronta DNES    str. 06    Názory
    KAREL STEIGERWALD        
Dámy a pánové, posuďte prosím následující dva texty: 
	Hitler nebyl tak špatný politik, jak se dnes tvrdí. Postavil dálnice, odstranil nezaměstnanost a pro pracující zavedl rekreaci Radostí k síle. Válka mu byla vnucena závistivými kapitalisty. Někdy to, pravda, trošku přehnal, ale kdo neudělá nějakou tu chybu, že? Že šel ostře proti Židům, nemůže se nikdo divit. Vysávali německý lid a vráželi mu dýku do zad. Nakonec to byli většinou bankéři a podobní příživníci. Ovládli Německo a byli příčinou jeho zbídačení. Hitler Německo pozvedl. I ten Volkswagen je jeho vynález. Dal Židům přes prsty, ale to, co se říká o Osvětimi, je nesmysl. Vyvraždit miliony lidí? Vždyť to ani není technicky možné. Na konci války jej Židé zabili, a tím mu znemožnili válku vyhrát pomocí tajné zbraně. Druhý text je podobný: Stalin byl otcem lidstva. Dnes jej očerňují, že prý byl masovým vrahem. Chtějí tím zastřít jeho boj proti kapitalistům a Židům. Z Ruska udělal první velmoc světa a nejbohatší stát. Zavedl pro pracující rekreaci na Krymu. Bílou kontru bil hlava nehlava, ale takový už byl třídní boj. Měl snad nechat kapitalisty a židovské bankéře, aby dál vysávali ruský a ostatní lid? Rusko před Stalinem byla země hladomoru, díky Stalinovi v čele sovětské vědy a techniky doletěli Rusové i na Měsíc. Osobně vynalezl žárovku. Dopustil se také nějakých chybiček, ale na druhé straně, copak mohl za to, že je na Sibiři mráz, kde zmrzlo tolik nepřátel pokroku? Myslíte, že jsem se zbláznil? Nikoliv. Oba texty jsou skutečně jako od šílence, ale setkáváme se s nimi či s jejich jinou podobou často. 
	První z nich je trestný. Kdo ho šíří, bude mít co dělat s policií a soudy. Propagovat Hitlera a vše, co souvisí s nacionálním socialismem, je trestné podle zákona. Politickou stranu v duchu Hitlerově u nás nikdo založit nemůže - i to je trestné. 
	Druhý text trestný není. Trestné také není zakládat politickou stranu v duchu Stalinově. Není ani trestné se ke Stalinovi veřejně hlásit. Trestat to je podle premiéra Paroubka dokonce politicky stupidní. Ba co víc - KSČM je podle předsedy vlády mnohem lepší než ODS. Pro Paroubka asi ano. 
Oba texty - a celé jejich duchovní okolí, jak je známe i z dnešních dnů - jsou si podobné v tom, že vychvalují teror, krutost, násilí, vraždy jednotlivců i celých částí lidstva a obdivně se vyjadřují o vrazích, kteří to vše organizovali - ve jménu jakési prý vědecké teorie buďto rasové v případě nacistů, nebo třídní v případě komunistů. Obě hnutí zřizovala pavědecká pracoviště, která měla v oboru ras a tříd bádat, aby násilí bylo co nejlépe ospravedlněno. Jedno z hnutí zákon u nás stíhá, druhé trpí, ne-li chrání. Nevím, jestli má zákon myšlenky (byť zrůdné) stíhat, ale každopádně by měla rovnost před zákonem platit i pro zrůdy. 
	Zkusím toto: Hitler byl největší státník všech dob. Následujme jej. Takové prohlášení musí vyvolat stíhání mé osoby. Během vyšetřování vyjdu ven s připravenou omluvou: Přeřekl jsem se, Hitler byl zločinec, největší státník všech dob byl Stalin. Následujme Stalina. A budu z toho venku. Zastane se mě i Paroubek -vždyť mé pronásledování za vychvalování Stalina by byla politická stupidnost. 

***

Hitler nebyl tak špatný politik. Postavil dálnice, odstranil nezaměstnanost a pro pracující zavedl rekreaci. I Stalin byl otcem lidstva. Z Ruska udělal nejbohatší stát. Pracujícím dal rekreaci na Krymu. 

Foto popis| Foto popis|

Ministře, uprchli ti vrazi? Jdi také
10.11.2005    Mladá fronta DNES    str. 06    Názory
    KAREL STEIGERWALD        
Někdo řídí z věznice mobilem své rozsáhlé zločinné obchody, někdo se nechá zabalit do bedny a věznici v té bedně opustí. Být vězněm nemusí být tak zlé. Vězně obklopují pomocníci: dají mobil, svačinu na cestu, boty, šaty, přistaví nákladní auto. 
	Když jsou někde zavřeni lidé, zejména zločinci, dá rozum, že čas od času někteří utečou. To nemůže nikoho udivit. Záleží však na tom, co z toho útěku kdo vyvodí. Ministr Šimonovský: za útěky je odpovědný ministr Němec. 
Ministr dopravy je znepokojen poměry ve věznicích. Ministra spravedlnosti znepokojuje naopak špatný stav našich silnic. 
	My ostatní můžeme být znepokojeni z celé vlády. Řídí někdo něco, může někdo za něco? Zgarbovi pod nosem šmelí s pozemky, Bublanovi uteče Krejčíř a teď pod nosem Němce prchnou dva vrazi. Nikdo z ministrů znepokojen ale není. Všichni dotyční říkají, že vše řádně vyšetří, kdo selhal, toho potrestají, sesadí, odvolají. Selhali však oni, což je tvrzení v naší vlasti nezvyklé. Copak ministr může za to, že se vrah dá zamotat do igelitu či že Krejčíř záhadně odletí na bájné ostrovy? 
	Ano, může. Záchvaty přísnosti, ostrosti a nesmiřitelnosti, které mají ministři po maléru, měli mít před ním. Být politikem je sladké, má to však své mouchy: například zodpovědnost. Politická noha v normální zemi se zláme na každé drobné banánové slupce. Riziko využití či zneužití moci je velké, o to větší je riziko politikova pádu. Utekli ti vrazi, čachrovali kamarádi? Běž. To je hořký osud politika. Ne u nás -český ministr není odpovědný ani sám za sebe, natož za podřízené a za resort. 
	Honit uprchlé vrahy je efektní, asi je chytí. Jejich útěk je jen drobná kapka - v moři nefunkčního státu, složitých a nepřehledných správních systémů, ve spleti nejasných zákonů, v džungli nekonečných soudních procesů a rozsudků, kterých nikdo nedbá. 
	Vrazi potřebovali pět minut na to, aby se zabalili do bedny, omotali igelitem a vycestovali za bránu. Na odstranění chaosu, v němž se potácí stát, bude třeba milionkrát minut víc. Pokud se do té práce někdo pustí. 

Může někdo za něco? Zgarbovi pod nosem šmelí s pozemky, Bublanovi uteče Krejčíř a teď pod nosem Němce prchnou dva vrazi. 

Foto popis| Foto popis|

Proč Filip platí svého satana
8.11.2005    Mladá fronta DNES    str. 06    Názory
    KAREL STEIGERWALD        
Filip, předseda KSČM, má soudní rozhodnutí, že nebyl vědomým spolupracovníkem StB. Soud se pro rozsudek rozhodl jako v mnoha jiných podobných procesech: na základě svědectví nějakého důstojníka StB, který dosvědčil, že dotyčného agenta využíval bez jeho vědomí a že spis falšoval. Pro soud to vždy je uspokojující zdůvodnění rozsudku: nebyl vědomým spolupracovníkem StB. 
	Je podivné, že svědčící důstojníci StB nebyli sami souzeni. 
Hlásili se k podvodu, zneužití pravomoci důstojníka StB, ke lži a švindlu. 
Estébák, který svědčí, že vedl falešný spis, by měl být za to sám uvězněn. Možná by pak ochota k takovému svědectví ochabla. 
	Být nevědomým agentem musí být utrpení. Člověk pyká a je nevinný. Filipa to neurazilo. 
Satana, který z něj (neoprávněně) udělal agenta StB, už dvanáct let zaměstnává ve své advokátní kanceláři. Je to jev málem až křesťanský: oběť pečuje o svého trýznitele. Filip jako křesťan odpouštějící padouchovi? Ha ha. Kdo této historce nerozumí, je blázen. Kdyby Filip zlobil, přijde jednoho dne satan a řekne: Filip, bacha, byls udavačem! 
	U komunistů - jako řídký jev - byla lidská snad jen upřímnost víry. Kolik takových pošetilců bylo? Proč komunisty nevede některý z nich, jsou-li? Filipa k nim počítat nemůžeme, spolupracovník byl úředně sice nevědomý, ale peníze od StB bral. Co si asi myslel? Že padají z nebe? Má velké předchůdce. Stalin a Hitler za mlada také donášeli za peníze. Nevíme, jestli vědomě, či nevědomě, protože je neměl v rukou český soud. Fízlování je dobrou průpravou k politické kariéře. Proto se rudí předáci tak rádi z estébáckých pelechů rodí. 
	Ale nikomu už to nevadí a brzy to bude už zase čest. V Německu, když po válce odhalili v úřadě gestapáka, vyhodili jej a alespoň předstírali, že je to hnusný chlap. U nás tomu tak není. 
Udával? Byl estébákem? No a co? Vždyť ho pěkně platili. Šikovný chlapík, zvolte jej do parlamentu. 

Estébák, který svědčí u soudu, že vedl falešný spis, by měl být za falšování uvězněn. Možná by ochota k takovému svědectví ochabla. 

Foto popis| Foto popis|

Nebezpečný stát
7.11.2005    Mladá fronta DNES    str. 06    Názory
    KAREL STEIGERWALD        
Policie je příliš často nevšímavá 

Ročně se u nás stane tři sta patnáct tisíc ohlášených trestných činů. Kolik je těch nehlášených, nikdo neví. Zkušenost máme všichni podobnou: příliš často je policie při našem hlášení nevšímavá, příliš často už předem dává najevo, že nic nevyšetří. Rozumný člověk už s policií neztrácí čas: vysedával by hodiny po kancelářích a čekal na klopýtavé sestavení protokolu. 
Takto ztracený čas by asi bylo to jediné, čeho by se dočkal. 
	Ryby i policisté smrdí vždy od hlav. Výkonná a efektivní policie nevznikne tak, že se řadoví policisté budou snažit a namáhat. Výkonná policie vznikne jen pod kvalitním vedením. Po sedmi letech sociálnědemokratického vedení je resort policie v úpadku, přičemž ani před sedmi lety na tom nebyl dobře. Místo neustálého zlepšování je neustále devastován. Místo nemilosrdného stroje na potírání zločinu tu máme naduté bratrstvo, které je s politickým vedením státu jedna ruka – přičemž jde o ruku dost podezřelou. Na politickou neutrálnost Policie ČR by si nikdo nevsadil. Příkladů, které ukazují na politickou služebnost víc než na nekompromisní slídění za zločinem, je až dost. V takovém bratrstvu nemůžete očekávat tvrdý tlak na kvalitu. My jsme vám, páni, vyhověli, i vy nám vyhovte. Toto vzájemné krytí zaručuje poklidný život nejen policii a vládě, ale i zločincům. 
	Ochrana před zločinem a jistota, že většina darebáků dojde trestu, je jeden z hlavních úkolů státu. Chce někdo tvrdit, že stát ten úkol plní dobře? 
	Téma bezpečí a zločinu bude nakonec vedle nezaměstnanosti a sociálního systému hlavní téma voleb. Strana, která to téma popadne do rukou přesvědčivě, bude mít náskok. Pro socialisty to ale otvírá nebezpečnou otázku: Co jste dělali minulých osm let?

Daně se snižují, blázni se radují
5.11.2005    Mladá fronta DNES    str. 06    Názory
    KAREL STEIGERWALD        
Všichni se jako slepí radují ze snižování daní. Málokdo dohlédne, co to vlastně pro stát znamená. Je to stejné, jako když se zadlužená rodina raduje, že jí klesl příjem. Z toho se může radovat jen blázen. 
	České obyvatelstvo takovým bláznem je. Vláda snižuje daně, aby si obyvatelstvo naklonila. Obyvatelstvo je nadšené. Všichni se rozčilují u všelijakých korupcí, ale největší korupce ze všech vzbuzuje v lidech radost. Budou menší daně! Zato, děti, větší dluhy. Lid objevuje, jak je korupce příjemná, když vláda korumpuje jej. Normální člověk by postupoval jinak: nejprve by zaplatil dluhy a omezil výdaje. Pak by se teprve smířil s nižším příjmem. Vláda to neudělá: nižší výdaje znamenají nespokojenost lidu, do toho vláda nepůjde. 
	Snižování daní má být důsledkem větší rentability státu. Vláda má říci: Snižují se daně, protože se uspořilo. Stát je levnější, nemusí už žrát tolik vašich peněz. Vláda ale říká: Volte mě, když jsem vám ulevila na daních. Že nám na druhé straně musí přitížit nebo nás zadlužit a že to udělá vzápětí, co by vyhrála volby, to už se v té radosti ze snížení daní ztratí. Lidé, jak známo, uvažují v perspektivě od jara do zimy. 
	Daně se snižují, blázni se radují. Kdo chce honit korupci, ať se podívá vládě do účetnictví. Kolik platí úroků ze svých dluhů? 35 miliard. Kolik rozdá voličstvu úplatků? Zaplaťme vládní dluhy, pak snižme daně. Na to korupčníci nepřistoupí, protože by to pak nebyla žádná korupce a žádný nákup voličů. A korupce je nutná, protože volič je nutný. Jak jinak jej získat? Podobně je na tom i opozice. Má návrhy promyšlenější, v opozici je víc času myslet. Ale voliče to stejně nezajímá, ti nechtějí vládní úspory, nýbrž vládní výdaje a k těm výdajům pochopitelně menší daně. Kdo toto nesplnitelné neslíbí, nedostane hlasy. Slíbit to ale před volbami může. Po volbách řekne jako minule: Měl jsem nepřesné předpoklady. 
	Je to jak v Římě. Vládo, dej hry a chléb. Římané na to naloupili v cizině u barbarů. Na to česká vláda zatím nevypadá. Místo lupu si raději zas půjčí. Ale to je také svého druhu lup.

Ministr Zgarba ve spekulaci století
3.11.2005    Mladá fronta DNES    str. 06    Názory
    KAREL STEIGERWALD        
U příležitosti „restituční bojoval ve Sněmovně ministr Zgarba s nezdravým jevem, s pozemkovými překupníky. Vyhubením spekulantů odůvodňoval i „restituční tečku“, ačkoliv ta tečka poškodí především restituenty. 
Dnes má dobrou příležitost hněv proti spekulantům obrátit i na sebe. Uvízl ve spekulaci století. 
	O co jde? Zemědělský pozemek má cenu malou, stavební velkou. Co je stavební, co zemědělské, to rozhodují úřady. 
Pozemkový fond vydá levné zemědělské pozemky, které se vzápětí mění v drahé stavební. Kdo má styky a udrží proces změny pod kontrolou, nakoupí pole, prodá parcely. Zhodnotí své peníze tisíckrát. 
Je-li inteligentní, vyšlape v houštině paragrafů svému obchodu „zákonnou“ cestu. „Zákonná cesta“ u nás znamená, že je mnoho očí slepých, uší hluchých, hlav dutých. Do této množiny ministr Zgarba jako jeden z mnoha náleží. Pozemkové machinace jsou snadné: stačí pár úředních razítek a šunt se mění ve zlatý důl. 
Riziko je malé: úřední razítka. 
	Účastníci těchto podniků říkají: nebylo nikomu známo, územní rozhodnutí neexistovalo, zákon nebyl porušen. S touto argumentací Pozemkový fond vydal například pozemky vedle letiště Ruzyně. Každému, kdo jde kolem letiště, je už od pohledu jasné, že letiště se bude zvětšovat na pozemcích vedle letiště. Zgarba asi kolem letiště nikdy nešel. Před spekulací v Uhříněvsi jej marně varoval předchůdce. 
Často slyšíme, zejména z úst předáků ČSSD, výlevy zhnusení nad špínou, nad mamonem, nad spekulanty, jimž krom zlata není nic svaté. Dnes mají příležitost na vlastní pokání. 
	Odhaduji ale, že se ministr Zgarba vydá jinou cestou. Zaplaví nás sérií výmluv a vytáček. Policie bude věc šetřit až do zapomnění. Premiér, jindy tak řízný, ochable řekne: Za ministrem stojím. Pachatelem je takový malý, drobný úředníček. S tím zatočíme. Zašlápneme ho jak švába. 

***

„Zákonná cesta“ u nás znamená, že je mnoho očí slepých, uší hluchých, hlav dutých. Do této množiny ministr Zgarba náleží. 

Foto popis| Foto popis|

Kolik procent buřičů má Paroubek
2.11.2005    Mladá fronta DNES    str. 06    Názory
    KAREL STEIGERWALD        
Komunisti? 
Sedmdesát procent voličů je nechce ve vládě, čtrnáct procent je volí, dvacet dva procent socialistů se s nimi spojí. 
	To poslední říká a současně i popírá předseda Paroubek. Říká, protože je to jediná možnost, jak se po volbách dostat k vládě. Popírá, protože je to možnost nebezpečná. Sedmdesát procent voličů by mohlo Paroubkovi říci: komunisty nech, kde jsou teď, nešťastníku. 
Paroubek může z těch třiceti procent odhadnout, kolik asi socialistů je pro jeho rudorůžovou koalici. 
Asi půlka. 
	Komunistů je málo na to, aby byli nebezpeční, dost však na to, aby se bez nich levé vlády špatně sestavovaly. Ale vládnout s nimi? Marx-stalinismus jim čouhá z bot příliš okatě na to, aby každý, kdo si s nimi zadá, nenačichl. Politická scéna se nevyvíjí pěkně. Voliči mají dvě možnosti: buďto ODS s lidovci, nebo ČSSD s komunisty. To je pro levicového voliče katastrofální. Existuje i možnost třetí: lidovci opět přeplachtí. V takto komunistickou stranou zablokované situaci stoupá jejich cena za pobyt ve vládě nepřiměřeně: zažil to Klaus, zná to i Paroubek. 
	Ještě katastrofálnější je existence KSČM. Patnáct až dvacet procent voličů si myslí, že po čtyřicetiletém vládním neúspěchu by komunisti měli znovu dostat šanci. Tato podpora se dá vysvětlit i jinak: dvacet procent občanů není spokojeno s demokracií a pro své buřičství vidí v jediné nevládnoucí straně šikovnou útulnu. Úprk příznivců by KSČM zažila brzy po příchodu k moci. 
Naivní lidé vidí řešení ve změně názvu KSČM a ve změkčení jejího revolučního marxismu. Takovou operací by dravec jen navlékl beránčí kabát. Místo čtyř druhů extremistů máme před očima jedny komunisty. To je zvláštnost, kterou musí politická scéna inteligentně vyřešit. 
	Paroubkovo spojenectví s komunisty takovým řešením není. 
Umožňuje něco jiného: společným hlasovánim KSČM a ČSSD lze prosadit komunismus málem válečný. Viz včerejší restituční tečka ve Sněmovně. Lidé, kterým stát včas nevrátil, co vrátit měl, jsou tou tečkou opět oloupeni. 

***

Naivní lidé vidí řešení ve změně názvu KSČM a ve změkčení jejího marxismu. Takovou operací by dravec jen navlékl beránčí kabát. 

Foto popis| Foto popis|

Konec úplatků
31.10.2005    Mladá fronta DNES    str. 06    Názory
    KAREL STEIGERWALD        
Jen pokud přijde protikorupční bouře 

Na obzoru se rýsuje pevný sazebník za dopravní přestupky. Spáchal jsi to a to, zaplatíš tolik a tolik. 
	Někteří kritici se domnívají, že tak vymizí individuální přístup policisty k pachateli přestupku. Dnes je prý možné chudšímu řidiči ve starém autě vyměřit pokutu nižší než boháči v luxusní limuzíně. 
	Takzvané sociální cítění v nás prosakuje už kamkoliv. 
	Jednou se třeba dočkáme, že bohatý za vraždu dostane dvojnásob toho, co chudý. 
	Úchylnou logiku to má: kdo je boháč, nemá zapotřebí vraždit. Chudý je chudý, co mu zbývá?Individuální přístup je skutečně termín dosti podezřelý - při pověsti zdejší policie se za ním může skrývat všelicos, zejména právě to individuální podplácení. Česká policie, žel, nemá pověst neposkvrněných strážců zákona. Jakou pověst má, ví každý. Pevný sazebník pokut bezpochyby ochrání řidiče před zlovůlí policisty - ať už jsi příslušníka naštval či jsi byl vlezlý, je tu pevná cena. 
	Vedení policie si proto od sazebníku slibuje snížení korupce. Toto jsi udělal, tolik to stojí, není o čem debatovat a úplatkářské bankovky mohou zůstat v peněžence. Pěkná představa, ale obtížně zdůvodnitelná. 
	Je tu problém. Sazebník korupci policistů neodstraní, může ji dokonce zvýšit. Čím vyšší a neodvratitelnější je pokuta, tím vyšší musí být úplatek. Pokud by se ovšem nezavedl i sazebník úplatků. Jeho přísnou kontrolou by se úplatky udržely v rozumné míře... 
	Konec žertů: pokud vedení policie věří, že sazebník je zbraň proti korupci na silnicích, běda mu. Pokud jde o jednu kapku v chystané ničivé protikorupční bouři v policii, budiž.

Chci-li, vyvlastním
27.10.2005    Mladá fronta DNES    str. 06    Názory
    KAREL STEIGERWALD        
Komunistické návyky ve Sněmovně 

Sněmovna, přesněji její socialistickokomunistická sekce plus někteří přišmrncnutí lidovci, vyvlastnila ve veřejném zájmu soukromé pozemky u letiště Ruzyně. Poslancům se to zdálo rozumné. Nepozorný člověk si pomyslí totéž. Letiště je letiště, letadla někde přistávat musí, co tedy má být? 
	Je to čin komunistického ducha, však jej také prosadili komunističtí následníci obojího druhu. Zákonodárce vyvlastňuje majetek lidí. To je povážlivé. Důvod? Poslanci dali přednost svým úvahám o tom, co se jim zdá rozumné, správné a účelné, před vládou zákona a spravedlnosti. A to je právě ten komunistický duch. Lidovci jej asi kdysi chytili v Národní frontě, socialisti a komunisti se jím oplodňují navzájem. 
	Veřejný zájem jako záminka k vyvlastnění majetku je věc vždy podezřelá. Komunisti kdysi použili veřejný zájem k vyvlastnění všeho všem. Co ten zájem je - určili si sami. Stejně jako dnes část Sněmovny. Pro komunisty bylo veřejným zájmem budování komunismu, záruky všeho blaha a pokroku. Kdo se tomu blahu bránil, byl zabit, uvězněn či jinak potlačen. Sněmovna má veřejný zájem nižší kategorie: zvětšení jednoho letiště. Lidé ale mohou vidět i jiné veřejné zájmy, například zájem letiště nezvětšovat. A co zájem majitelů vyvlastněných pozemků? Nakládat s vlastnictvím svobodně a mít majetek státem chráněný, nikoliv vyvlastněný, může být stokrát větším veřejným zájmem, než je zájem jedné rostoucí firmy. Chce rudá sekce Sněmovny vystavit všechny vlastníky nejistotě, že jednou její oko i na jejich majetku uvidí nějaký veřejný zájem, což je často jen synonymum pro státem koncesovanou krádež? Svoboda je toto: jeden má pozemky, druhý na nich chce stavět. Čeká je svobodná dohoda. 
Existuje-li k tomu nějaký veřejný zájem, má být prokázáno průběhem správního řízení či u soudu, nikoliv názorem ideologicky či jinak zfanfrnělých poslanců.

Nestoudnost Falmerova
25.10.2005    Mladá fronta DNES    str. 06    Názory
    KAREL STEIGERWALD        
Čím Falmer vynikl? Podle osobního svazku StB podepsal spolupráci jako tipař prověrkář. Udával různé osoby a přijímal za to od StB peníze, naposledy ještě v prosinci 1989. V rozsudku soudu z roku 1993 však stojí, že poslanec KSČM Filip alias Falmer nebyl vědomým spolupracovníkem StB. Byl spolupracovníkem nevědomým. Co to je „nevědomý“? Slepý, hluchý, hloupý, že nepoznal estébáky? To ví jen čert. Jeho osobní spis StB si na internetu můžete přečíst. Podle něj věděl. Zajímavost: za telefonní rozhovor do Německa předložil StB účet na padesát korun. StB mu účet proplatila. Každá padesátka dobrá. Je to zajímavý střet velkých idejí StB s malým vyžírkou. 
	Dnes je sebevědomý a útočný. V demokracii, kde už nemá smysl udávat občany, se zabydlel s hbitou neomaleností. Na svou minulost je hrdý. Nestydí se. Věří, že komunismus jde dopředu, a sahá už na vládní moc. O kritikovi Rejžkovi řekl, že byl na rozdíl od něj v „nomenklatuře předlistopadového ÚV KSČ“. Z úst člověka, který bral od StB i padesátky, zní ta lež zvlášť sprostě. Pan Rejžek je všechno možné, zejména zdivočelý kritik, ale s komunisty neměl nic společného. Leda že mu dělali potíže. Filipa zažaluje. Dočká se jednou matného rozsudku v tom smyslu, že to Filip nemyslel zle, že se nemusí omlouvat, že být v nomenklatuře ÚV KSČ nebylo nic špatného a že pan Rejžek zaplatí soudní výlohy. 
	Je na tom Filipovi skutečně podivné, že takto nesmyslně lže. Kdyby pan Rejžek byl skutečně v nomenklatuře ÚV KSČ, měl by mu komunista Filip leda závidět - že se tehdy někdo v KSČ vyšvihl výš než on. Dnes už se vyšvihl. Je předním českým politikem. Místopředsedou Poslanecké sněmovny. Předsedou komunistické strany, kterou obrodí. Když levice vyhraje volby, bude tento Falmer v příští vládě místopředsedou a ministrem něčeho. S Paroubkem podepíše koaliční smlouvu. 
	Příští volby řeknou, kolik občanů si takovou nestoudnost přeje. 

Foto autor| KRESBA: MIROSLAV KEMEL, www.kemel.czFoto autor| KRESBA: MIROSLAV KEMEL, www.kemel.cz

Užiteční spojenci
21.10.2005    Mladá fronta DNES    str. 06    Názory
    KAREL STEIGERWALD        
Proč komunistické zákony píše ČSSD 

Koalice komunistů a socialistů v parlamentě propustila nový zákoník práce z prvního čtení do druhého. Pro ostatní je to další zřetelný důkaz koaliční spolupráce komunistů a socialistů. 
Pro Paroubka je to obyčejné hlasování na pochodu, jakých zažila Sněmovna mnoho, kdy se spojuje kdekdo s kdekým, jaksi náhodně, k jedné příležitosti, která neznamená žádné koaliční srůstání. Obviňovat socialisty ze spojenectví s KSČM je podle Paroubka zpozdilé a nepřátelské. Hlasy komunistů uvítal, protože zákon je prý dobrý, Marťané nejsou, zato komunistické hlasy platí - tak co je? 
	Problém není v tom, že komunisti svými hlasy podporují Paroubkův zákon, to by skutečně nebylo nic otřesného, problém je, že Paroubek dává do parlamentu komunistické zákony. A to otřesné je. Zákoník práce sice napsali v ČSSD, ale je to se vším všudy komunistický zákon. Shodou náhod jej za komunisty napsala Paroubkova vláda sama od sebe. To je opačná situace než všelijaká hlasování o zákonech méně důležitých, v nichž vznikaly koalice, ke kterým se komunisti přidávali. Je tu nová kvalita: zákoník práce je komunistický zákon, socialisti jej napsali jen divnou ironií dějin. 
	Obligátní otázka, co dá Paroubek komunistům za to, že pro jeho věci hlasují, je ve skutečnosti jiná. Proč ČSSD vyrábí komunistické zákony? Protože je sama z téže díže, nebo jí za to komunisti něco slíbili? Smysl socialistickokomunistického spojenectví se obrací: komunisti se nelísají k socialistům, nýbrž naopak. Socialisti se chtějí zalíbit komunistům. 
	Svou logiku to má: chtějí-li socialisti dělat příští vládu, jiného partnera, zdá se, k dispozici nemají. Pro socialisty je v této chvíli KSČM jediný spojenec. Tak se nedivme.

Regina ve vířivce nahmátla Stalina
20.10.2005    Mladá fronta DNES    str. 06    Názory
    KAREL STEIGERWALD        
Reality show Vyvolený bratr není žádný úpadek lidskosti, jak si myslí nafrněné nosy, nýbrž dokonalá maketa či model života komunistické vrchnosti za starých časů. 
	Postavy tehdejších předsednictev a ústředních výborů mají s hrdiny reality show skoro všechno společné. Obě party žijí v uzavřeném a umělém světě, odděleny od reálného světa zdí či ostnatým drátem. O světě za zdí mají jen přibližné představy plné báchorek. Nevědí přesně, co se jinde děje. Všichni se navzájem hlídají, aby se nic nedozvěděli. Věří, že v USA je hladomor. Věří, že u nich v táboře míru je to nejlepší. Vyčerpávají se vzájemnými intrikami a nenávistmi. Vedou spolu války, kterým nikdo za zdí nerozumí. Stalin oběsí Bucharina, Vladko vybere Zdenu, Trockého utlučou, Jitka si váží Honzy, Gottwald oběsí Slánského, Rosťa zlomí v sauně nohu Mahuleně. 
Obyvatelé Bratrovy budovy se považují za vyvolené. Procházejí tou budovou se závažností komunistických tajtrlíků. Ti také řešili, jestli je Bucharin čestný, zda to Kádár myslí upřímně, jestli se Tito nedopouští úchylky a kdy bude ráj. Ve skutečnosti jsou to všechno obyčejné banální figury. Zaplétají se do pletich důležitých jen v jejich světě. Nikdo venku nepotřebuje, aby visel Slánský, aby Vladko vyloučil Wendy či Batuli. Jen ve světě uvnitř, za zdí, je to smrtelně důležité. Pepa i Lenin -oba se považují za předvoj všeho. Ve skutečnosti jsou jen v kleci. 
	Myšlenka vzájemného vylučování je pilíř. Komunističtí papaláši a Vyvolení bratři bez něj žít nemohou. Jeden vylučuje druhého, třetí s pátým šestého. To teprve vytváří tragicky závažnou atmosféru, v níž si všichni připadají jako velikáni, ačkoliv jde v obou případech o figurky nadané jen zvláštní nestoudností a bezohledností. Čím je významný Gottwald, Zdenál, Stalin, Monika, Husák či Venca? Všichni jen jedním: že byli zavřeni v tom domě, že tam intrikovali, žili, chlastali, souložili a kráglovali se navzájem. 
	Poloopuchlé opilecké obličeje, plačtivě fňukající o svých citech. Nejlépe to vystihl Vyvolený Venca Kopeckejch. Když dal Stalin oběsit jeho kamaráda Rudlu, řekl Venca Gottwaldovi: Klémo, máme to dobrý, lítá v tom Rudla. A Rudla musel opustit dům Vyvolených - šel nahoru, na šibenici. A všichni hlasovali pro. Dole v domě bylo dál veselo. Chlastalo se, předáci KSČ skákali za Reginou do vířivky. A ječeli: Ten Tonda Zápotockej, to je poctivej chlap. Mám ho rád, fičáka. 
	I konec mají obě party stejný. Kdo to přežil v komunistickém domě, na toho po pádu komunismu čekalo velké jmění. Odnesl si je, privatizoval, či mu je rovnou dali. Vyvolenci podobně: kdo to přežije, dostane deset milionů, byt, auto, ženu i dvě děti a možná i úplně nové rodiče, lepší, než kdy měl. Takového pašáka si budeme vážit. 
	I diváci bystře rozpoznali, že nejde o úpadek lidského ducha, nýbrž o geniálně předváděný život komunistické vrchnosti. Proto se jim reality show tak líbí. Připomíná jim, jak bylo za komunistů: chlastalo se, udávalo, vylučovalo, souložilo, to vše za cizí peníze. A nic se nedělalo. Někdo visel, někdo zpíval, živo bylo ve vířivce. Kéž by se to vrátilo! Sladké bahno Vyvolených bratrů vzbuzuje sentiment - krásně se žilo mezi námi, těmi potvorami, za zdí, pod politbyrem. 
	Úspěch těchto her je vzrušující: chceme to tak, my děti komunismu, jak to mají v domě. A stejné chceme velikány: pány a dámy Nic, jejichž velikost z ničeho pochází.

Tak trapná je justice česká
19.10.2005    Mladá fronta DNES    str. 06    Názory
    KAREL STEIGERWALD        
Případ je to trapný jak česká justice. Tři studenti v listopadu 1989 vypudili z fakulty arogantního kariéristu, který zneužíval svého postavení předsedy KSČ. Už čtrnáct let za to tehdejší studenti chodí k soudům, protože je komunistický nadutec zažaloval. Většina soudních instancí je odsoudila ke grotesknímu trestu - mají se kariéristovi omluvit za to, co bylo smyslem celého Listopadu: vyhodit komunisty od koryt a moci. Poslední instance, Ústavní soud, vrátil proces na začátek, kde byl před čtrnácti lety. 

Spiklenci nebo hlupáci 

Dalších čtrnáct let soudních procesů na téma, které každý právní novic smete ze stolu za deset minut, je tedy na obzoru. Mezitím rozhodl Evropský soud ve Štrasburku, že studenti byli českou justicí poškozeni ve svém „lidském právu na rozhodnutí v přiměřené lhůtě“. Českou republiku to bude stát skoro půl milionu na odškodném. Podobných procesů prohrála republika ve Štrasburku už 62. 
	Všechno to jsou jen špice ponořené ledové hory, která útočí na náš rozum. Je česká justice prolezlá komunisty a jejich sympatizanty, kteří čtrnáct let drží při sobě jak Černá pracka? Nebo je prolezlá neschopnými kancelářskými tvory, jejichž jediným cílem je dělat České republice mezinárodní ostudu, dluhy a vysmívat se celá léta jakémukoliv soudnému právnímu cítění? Chápe někdo u soudů, jak trapné to celé je? Chápe někdo, jak to zesměšňuje i naši vlast? 
	Justiční lidstvo místo odpovědí může spustit (a jistě spustí) kanonádu na téma, že nerozumím, co to je zákon, právo, soudní spor atd. Že laikové, kteří se v celém tom obrovském právním hájemství nevyznají, mají být zticha a neplést se do věci, které nerozumějí. Že se to všechno má nechat na odbornících. Člověk se však jen obtížně zbaví pocitu, že se o žádné odborníky nejedná, nýbrž právě jen o komunistické spiklence nebo o čisté, zato zcela neschopné duše. Laicky se kloním k tomu druhému: ti lidé melou paragrafy, pod zadkem mají zákoníky, přerovnávají spisy, klofají do počítačů, aniž to vše má nějaký lidský smysl. 

Půl národa před soudem 

Jestli si zúčastněné právnictvo skutečně myslí, že tři studenti mají být 14 let vláčeni po soudech, měl by k těm soudům být povolán každý, kdo měl s listopadem 1989 něco společného, Havlem počínaje, tisíci studenty konče. Otázka je dokonce ještě vážnější: dají k soudu půl národa, která si myslí, že normalizační komunisti byli bezcharakterní arogantní správci země z ruské vůle. Byl to jeden z důvodů, proč měli táhnout (a částečně i táhli) pryč z funkcí. A nějací šmodrchové to dokážou čtrnáct let soudit. O tři studenty nejde - věc má recesní charakter a blbostí svítí jak kometa. Uplyne ještě deset patnáct let a i justice pochopí, o jaký nesmysl jde. Proces ale připomíná, co se ví dávno: justice je v katastrofálním stavu. Vymoci právo je těžké, domoci se rozsudků a prosadit jejich platnost také. Politická veřejnost se o to bohužel moc nezajímá. Jde ale o to nejzákladnější, co čeká občan od státu: rychlé a spravedlivé soudy. 
	Možná teď obviní i mě - za hanobení justice. Nějaký zapomenutý komunistický paragraf na to jistě vyšťárají. To pokud jsou komunistickými spiklenci. Nebo budou zticha, protože už je jim jedno i to, jak se o nich píše. To v případě, že jsou to čisté, zcela neschopné duše. Uvidíme. 

Foto autor| KRESBA: MIROSLAV KEMEL, www.kemel.czFoto autor| KRESBA: MIROSLAV KEMEL, www.kemel.cz

Postřehy dne
15.10.2005    Mladá fronta DNES    str. 06    Názory
    KAREL STEIGERWALD        
VLADIMÍR ŽELEZNÝ byl podruhé zbaven imunity. Je to dobře, protože každý má mít právo na svůj proces. Imunita je věc podezřelá, dnes zapáchá nesvobodou. Kdysi chránila politicky aktivní lidi před svévolí mocipánů. Před čím chrání ve svobodných demokratických státech? Ohrožují dnes nějací mocipáni politicky aktivní občany? Pokud ano, je to problém všech občanů, ne jen vybraných jedinců s imunitou. Železný je obviňován, vinu má otestovat soudní proces. Imunita, jak vidno, je škodlivá věc. 
Jako každá výsada. 

NOVÝ TRESTNÍ ZÁKONÍK chce trestat zpochybňování, schvalování a ospravedlňování zločinů nacistů a komunistů. ČSSD to vrhá do strašlivé situace. Buďto se zločiny komunismu škrtnou, pak zákon schválí ČSSD s komunisty, nebo neškrtnou, pak zákon schválí s ODS a lidovci. Komunisti zmínku o komunistických zločinech v zákoně nepřipustí. Bez té zmínky neschválí zákon naopak ODS a KDU-ČSL. Dnes je velmi složité být socialistou. 

POLICIE PROŠETŘUJE osudy psa z reality show, který žil v malé kleci. Pokud došlo k týrání vězněného živočicha, mohlo by se jednat i o trestný čin. Pozoruhodné je, že osudy účastníků všech těch reality show policie neprošetřuje, ačkoliv jsou to všechno také živočichové, jsou v malých klecích a evidentně jsou týráni. 

Foto autor| FOTO: MAFA-RADEK MIČA
Foto popis| Železný konečně bez imunityFoto autor| FOTO: MAFA-RADEK MIČA
Foto popis| Železný konečně bez imunity

Buldozer? Ne, halda šrotu
13.10.2005    Mladá fronta DNES    str. 06    Názory
    KAREL STEIGERWALD        
Včera propustil Emmerovou. 
Předevčírem ji chválil. Mezitím dal založit vyšetřovací komisi k Unipetrolu. 
Když ji předtím chtěli lidovci, vykazoval je z vlády za zradu. Vyhodil také Benešovou, za kterou pevně stál. Je to rázný politik, hotový buldozer. Ve skutečnosti jen halda šrotu. 

Premiér na hrazdě 

Lidi nevyhazuje proto, že má koncepci, plán či cíl a hledá si pro to kvalitní lidi. Lítá od zdi ke zdi, názorově se nevyvíjí. Jako každý, kdo neví, chová se hlučně, energicky, sebevědomím nešetří. Buší se v hruď: Teď ukážu veletoč. Ale karikaturista už ho kreslí na hrazdě: Teď spadneš. A on spadne. 
	Jeho vysoký úředník si říkal o úplatek před kamerou, tedy před zraky milionů diváků. Místo aby to policie vyšetřila a parlamentní komise k tomu nějak dopomohla, politik křičí: Podívám se s tou komisí pod čepici privatizačnímu procesu! Zjistím, kdo kradl, kdy kradl a v jakém rozsahu. To je správný záměr. Jeden takový případ s čepicí blízkého kolegy má zrovna před nosem, ale nezjišťuje nic. Pod čepici privatizace už se díval jeho předchůdce Zeman. Chtěl zavřít sto tisíc tunelářů, nakonec ve vězení skončila tučná ryba: jeho ministr financí. Proč má Paroubek vyšetřovací parlamentní komisi, je jasné už teď: bude zvedat čepice, vykřikovat, bubnovat. Komise nevyšetří nikdy nic, ale hluk bude. 
	ČSSD na závažné místo premiéra deleguje podivné postavy. Po Zemanovi, kterého nechme už jeho horstvu, přišel Špidla, neschopný řídit cokoli, ale schopný vyzařovat sebevědomí vizionáře. Zdroje jsou - byla jeho jediná státnická idea. Po něm přišel Gross. K tajnostem politiky patří, že spousta lidí věřila, že tento nekvalifikovaný mladík s podezřelým charakterem může být premiérem. Neexistuje jediný důvod, aby Gross nebo Špidla vedli stát. A vedli. 
Tento je třetí v tom sestupném sledu. Podobně jako předchůdci ani on neví, proč řídit, kam vést a co vlastně řídit. Zaujal jediným: je prý buldozer, po grossovské mátoze vdechne vládě ducha. Je to ale křičící mátoha grossovských kvalit. Ráno se dohodne s Kalouskem na něčem, pak mu před zraky novinářů něco zašeptá Škromach a on otočí. 

Zítra tě vyhodí 

Nepíše se to lehce: odstraňte z nich zář premiérství, zůstane vám bezradný, slabý člověk. Jeden kuňká, druhý řve, třetí se divně usmívá. Jak vznikli? Nikoliv stoupáním po politických schodech, kdy se nabírají zkušenosti i znalosti, nýbrž nečekaným katapultováním nahoru. Jako by je nevyplivl normální politický život, nýbrž nějaký náhlý zvrat režimu. Přesněji: plive je trvalá krize v ČSSD. 
	Už je nebezpečný i svým lidem: dnes je s tebou, zítra tě vyhodí. Nikdy nevíš, co ti udělá, i když jsou jeho činy čitelné: věří, že sbírá body. Sleduje manéž: tleskají mi? Metá kozelce, proskakuje ohňokruhy. Potlesk slábne, tak přidává. Utírá si ministerský nos židlí. Nakonec hrábne třeba někam mezi VyVolené. Těm tleskají, tak jim dá školství. 
	Jenže vláda, velevážená česká politiko, to je zcela jiná činnost. 

Foto autor| KRESBA: MIROSLAV KEMEL, www.kemel.czFoto autor| KRESBA: MIROSLAV KEMEL, www.kemel.cz

Žižka i Paroubek jsou stejně nemoderní
11.10.2005    Mladá fronta DNES    str. 06    Názory
    KAREL STEIGERWALD        
Premiér Paroubek má nadání přitočit se ke všemu, co se mu zdá líbivé. V posledních dnech jsou to dr. Rath a vojevůdce Žižka. O divokém lékaři si myslí, že vyřeší, nebo alespoň zastře problémy zdravotnictví. S Žižkou počítá jako s praotcem ČSSD. 
	Říká o něm: „Jeho odkaz je aktuální. My Češi, kteří máme v základech tradic neotřesitelnou husitskou víru v lidské bratrství, důstojnost a sociální spravedlnost, musíme čelit všem projevům lidské agresivity a zloby, poháněné chtivostí peněz.“ Jenže mimořádně kruté náboženské války patnáctého století měly s vírou v lidské bratrství málo společného. Husitství nečelilo projevům lidské agresivity a zloby. Naopak. Žižka byl krvavě nesmiřitelný náboženský fanatik. Spíše než bratrství lidské představoval bratrství vrahounů. 
	Premiér Paroubek nedělá nic neobvyklého: do historických dějů strká své představy a zájmy. Rád by se přioděl hávem husitské slávy, protože by z toho mohlo něco, jak věří, kápnout i jemu. Žižkův odkaz aktuální pro dnešek? V čem? Po husitech jako hrdinech českého nacionalistického romantismu devatenáctého století a po husitech komunistech z Vávrových filmů před nás staví premiér husity sociální demokraty. Jsou ještě další socialisté: Kozina, Jánošík, případně Babinský, Jízlivý člověk by řekl, že se Paroubek nemýlí: ČSSD jako loupežníci nové doby? Proč ne. 
	Jízliví však nebuďme, problém je vážný. Paroubek je demagog bez hranic. Ráno se přitočí k Žižkovi a odpoledne slíbí severočeskému kraji nikoli svou, nýbrž státní miliardu - pokud on vyhraje volby. Paroubek je něco jako ten Žižka: postava z dávných časů, aktuálnost nulová. Kacíři, náboženské války, krvavé spory o výklad Bible. Podobně jako Paroubkův socialismus, který bojuje proti „zlobě, poháněné chtivostí peněz“. Touto frází chce kazatel Paroubek řídit stát? To ať nás chrání bůh Žižky i Zikmunda současně. 
Ale Paroubek to vážně nemyslí, on se jen chce zalíbit. Když bude třeba, přitočí se i k Habsburkům.

Hrabivost: duch tohoto státu
10.10.2005    Mladá fronta DNES    str. 08    Názory
    KAREL STEIGERWALD        
Způsob, 

jímž jsou honorováni poslanci a senátoři, je velmi nepřehledný a pravděpodobně i nesmyslný. 
Případně má smysl jen jeden: zastřít před veřejností, kolik vlastně zákonodárci berou. To nikdo neví, k platu se přičítají položky, přídavky, náhrady. 
	Zastupitelé se touto platební džunglí prodírají, jak umějí. Někteří počestně, jiní s chamtivostí. Všelijak kombinují, komu vyplácet plat asistenta, jak shrábnout nájemné za kancelář či třeba kolik vyždímat z cestovného. 
Neboli: jak ošulit nepřehledná pravidla a přihrát co nejvíce do vlastní kapsy. Někdo to dělá obratně, je nepolapitelný, někdo tak neohrabaně, že kolem sebe šíří mravní zápach, a někdo i za hranicí zákonů. Předseda Sněmovny Zaorálek by všechny rád stiskl etickým kodexem. Věří, že chamtivec po přečtení etických zásad svou chamtivost odhodí. Ovšem kodex mravnosti se hodí hlavně chamtivcům. Svou chamtivost nechají zmizet za jeho počestnou clonou. Poslancům a senátorům se nedivme: chovají se jako každý občan tohoto státu. Vystihli jeho ducha. Jako všichni občané tančí v houšti paragrafů, ve složitém systému nepřehledných výhod a sankcí, v byrokratickém chaosu. Duch tohoto státu přímo vybízí: čaruj, kouzli a kličkuj. 
Tanči ve svůj prospěch. Lék na kořistění zákonodárců je jednoduchý: každý dostane jeden plat a nakládá s ním podle vlastního uvážení. Dá kus manželce, asistentovi, nájemci kanceláře či sobě. Volby dávají zástupci lidu právo tvořit zákony. 
Musí mu dát i právo nakládat s platem podle vlastního uvážení. Duch státu je však jiný. Říká: toto smíš, toto ne, toto ti nařídíme, toto zkontrolujeme. Zde máš dávku, přídavek, náhradu. 
	Jeden plat? To otvírá jinou katastrofální debatu. Kolik vlastně má brát zákonodárce? Duch státu říká: Zatajte to, bude klid. Sestavte raději pěkný etický kodex. 

***

Duch tohoto státu přímo vybízí: čaruj a kličkuj. Lék je jednoduchý: každý poslanec dostane jeden plat a nakládá s ním dle uvážení. 

Foto popis| Foto popis|

Vystřelit komunisty do vesmíru
8.10.2005    Mladá fronta DNES    str. 08    Názory
    KAREL STEIGERWALD        
Kdyby někdo chtěl vystřelit do vesmíru nacisty, nestalo by se nic. Leda by někdo řekl -proč ne do pekla?S komunisty je to jinak. Navrhněte vystřelit je do oblak - a půjdete, bez ohledu na metaforičnost návrhu, na pranýř. Nebude náhle větších zastánců lidumilnosti a demokracie, než jsou komunisti. Až se karta obrátí, na demokracii už si nevzpomenou. 
Budou vás bít po hlavě historicky nevyhnutelným vědeckým pokrokem. 
	Zákaz propagace komunismu - aktivita senátorů Mejstříka a Štětiny - je chvályhodný. Žijeme ale v zemi, která miluje grotesku, frašku, absurditu, paradox. Aktivita senátorů neprojde Sněmovnou. A kdo zákaz komunistické propagandy zakáže? No komunisti přece. A nejen to. Možná budou po volbách ve vládě či za vládou, jak chcete - pokud je nevytlačí Marťani. A takové čiperné činitele byste chtěli zakazovat? 
Vždyť se to ani nesmí! Ministr Zářecký studoval právní řád horem dolem, ale že je komunistická strana zločinecká organizace, z něj nevyčetl. Mohl by si zkusit podobný tělocvik ducha: je NSDAP zločinecká organizace? Jako by k těmto četbám člověk potřeboval něco studovat. Je na planetě věc jasnější než komunistické a nacistické zločiny? Skoro století zlepšovali komunisti krutým způsobem planetu. Výsledek je znám. Proč by měli mít novou šanci? Copak to nestačilo? Dvacet procent jejich příznivců nám bude zas diktovat? 
Člověk je tvor nepoučitelný a košile se vždy drží víc než poučení z historického kabátce. I ten Paroubek, když bude nutno, hrábne po moci s komunisty. Kritikům po gottwaldovsku vynadá: Vy komunistožrouti! Jako by žraní komunistů bylo něco hanebného. 
	Zakázat komunistickou propagandu je marné. Stačilo by nechtít komunisty. Se socialisty mají ve Sněmovně sto jedenáct hlasů. To na zákaz nevypadá. Spíš naopak - nedrážděte je, nebo oni zakážou kapitalismus. Vystřelit je do vesmíru bylo by bezpečnější. Nebo do pekla, je-li. 

***

I Paroubek hrábne po moci s komunisty. Po gottwaldovsku kritikům vynadá: Vy žrouti komunistů! Jako by to bylo něco hanebného. 

Foto popis| Foto popis|

Zákaz kapitalismu
7.10.2005    Mladá fronta DNES    str. 06    Názory
    KAREL STEIGERWALD        
Glosy 

Zákaz propagace komunismu -aktivita senátorů Mejstříka a Štětiny je chvályhodná. Žijeme ale v zemi, která miluje grotesku, frašku, absurditu, paradox. Aktivita senátorů neprojde Sněmovnou. Kdo zákaz komunistické propagandy zakáže? No komunisti přece. A nejen to - možná budou po volbách ve vládě či u vlády, za vládou, při vládě, jak chcete - pokud je nevytlačí Marťani. A takové čiperné činitele byste chtěli zakazovat ? Vždyť se to ani nesmí! Ministr Zářecký studoval právní řád horem dolem, že je komunistická strana zločinecká organizace, z něj nevyčetl. Mohl by si zkusit podobný tělocvik ducha: je NSDAP zločinecká organizace? Dá se to odněkud vyčíst? A dnešní příznivci nacismu? 
	Se socialisty mají komunisti sto jedenáct hlasů v Poslanecké sněmovně. Nedrážděte je, nebo vám zakážou propagaci kapitalismu.

Páni orangutani buší do barelu
4.10.2005    Mladá fronta DNES    str. 08    Názory
    KAREL STEIGERWALD        
Pozornému divákovi televizních politických debat (existuje ještě takový?) neušlo, že se vyvinul nový styl veřejného projevu. Ať už Nova, či ČT, obé jedno jest: politici mluví nepřetržitě, oba současně a nahlas. Vzniká tok zvuků, nazvěme jej kdákot svobodných slov. Co politici říkají, je celkem jedno, stejně jim není rozumět. Jen občas, když se politik musí nadechnout, vznikne kratičká mezera, v níž ten druhý vykřikne nějaké slovo: požadujeme, nevěděl jsem, nelžete tady. Jeden z nejkrásnějších výkřiků: Vy jste zavraždili Jana Husa! 
	Do kdákotu se protlačují otázky moderátora, jimž pro hluk nerozumíme. Ale je to jedno, politici na ně stejně neodpovídají. Ani nemohou, mluví a neslyší. Pořad končí divně: vpředu se usmívá moderátor. Říká, kdo koho překřičel, vzadu dál pokračuje společné kdákání. Co kdyby nějaká kamera ještě běžela? 
	Tento nový styl debaty, jehož smyslem není něco lidem říct, nýbrž křičet tak, aby lidi neslyšeli toho druhého, je výsledkem práce profesionálních poradců. Ti vědí, že lidé ani nic slyšet nechtějí. Stejně by to nepochopili. O lidský rozum se politik opírat nesmí, o cit se musí opřít. Divák si nikdy neříká: ten pán na obrazovce tomu pěkně rozumí. Nanejvýš si řekne: podívejte, jak ten náš génius překřičel toho cizího blba, kterému ani není rozumět. 
	A to už se blížíme podstatě politiky. Politik nemá lidem říkat, co udělá, nýbrž má hlučet, aby nebylo slyšet konkurenta. Půjdu do televize, abych řekl, co chci, myslí si politik. Jenže kolega mi bude skákat do řeči. Tak mu také skočím do řeči. To je princip, na němž se dělají i koalice. 
	Taková politika je nám všem blízká. Odpovídá tomu příslovečnému praseti, které nemusíme mít, ale které musí chcípnout sousedům. Můžeme také použít přirovnání k dvěma pánům orangutanům. Oba buší do prázdného barelu, aby nebylo kolegu orangutana slyšet. 
	Co říkala ta opice? Nevím, já jí nerozuměl. Obě křičely. Nic neříct, ale vytvořit ohromný rámus, to je lákavý politický ideál. Rádi jej mají i voliči. Podívejte, jak pěkně si vedou orangutani v žebříčcích popularity. Stejně dobře jako v pořadech. Není rozumět. To každý ví, tak nikdo nic neříká. Stačí ryčně kdákat. 
	Jen šťoura, který politice nerozumí, si u obrazovky pomyslí: nemohli by ti pánové hovořit popořadě? Nemohli. To by byla rozmluva. A politika, to je vyšší umění než obyčejný hovor lidí. 

***

Politik má hlučet, aby nebylo slyšet konkurenta. Nic neříct, ale vytvořit ohromný rámus, to je lákavý politický ideál. Rádi jej mají i voliči. Podívejte se, jak pěkně si vedou orangutani v žebříčcích popularity.

Pět v českých a balkánské poměry
1.10.2005    Mladá fronta DNES    str. 06    Názory
    KAREL STEIGERWALD        
Před několika dny premiér chtěl, aby lidovci opustili vládu. 
Hlasovali pro vyšetřovací parlamentní komisi k Unipetrolu. Vzbudilo to poprask. Co se zakrývá? 
	Jedno by se čeští politici od Paroubka měli učit: rychle reagovat na podněty. Dnes už Paroubek komisi po dohodě s komunisty chce. "Nechci, aby to vypadalo, že máme co zakrývat," řekl. 
Chce ovšem jinou komisi. Neměla by vyšetřovat vážné podezření z úplatků známé pod heslem "pět v českých na stole", nýbrž roli privátních firem při privatizaci chemického průmyslu. 
	Takové zadání může být matoucí. Vyšetří komise, kdo koho podplatil, nebo bude zkoumat mediální spiknutí, o němž lidé podezřelí z korupce rádi fantazírují? Odpověď není těžká: komise nevyšetří nic. Bude to politické kolbiště, v němž se o nitkách a tajných bratrstvech bude spekulovat víc než o obyčejné chamtivosti korupčníků. Na jedné straně stojí "pět v českých" vládního úředníka, na straně druhé premiérova teorie, že všechno zavinila mediální kampaň privátních firem. Premiér čeká, že komise prošetří to druhé. 
	Parlamentní komise je dobrá bažina, v níž věcný obsah případu spolehlivě utone. Role tajných skupin, mediální operace, nitky, které se táhnou, to jsou pojmy u politiků oblíbené. Jimi se dá vysvětlit (zamlčet) vše na světě. 
	Krom konspirací je tu věcné kriminální téma: pět v českých. Tomu by se měla policie věnovat s razancí, kterou jsme u ní už viděli. Otevřela už konta "podezřelých"? Nasadila odposlechy Grosse? Zatkla a v poutech dala do vrtulníku úředníka Doležela, který se před kamerou ke korupci "přiznal"? 
Co řekl Doležel na detektoru lži? Parlamentní komise je velké Paroubkovo vítězství. Přesunul problém do světa konspirací. Na začátku byla slova: Dejte pět v českých. Ale prověřovat se budou "složité vazby". O vyšetřování úplatku zprávy nejsou. Zato politických směrnic o vyšetřování temných sil, které "to vyvolaly", máme dost. Premiér měl pravdu, balkánské poměry u nás jsou. 
	Nebalkánské je toto: ne politická komise, nýbrž profesionální policie přesvědčivě vyšetří, co se vlastně stalo. Nic, nebo něco? 

Vyšetří komise, kdo koho podplatil, nebo bude zkoumat mediální spiknutí, o nichž lidé podezřelí z korupce tak rádi fantazírují? 

Foto popis| Foto popis|

Služebníci státu
30.9.2005    Mladá fronta DNES    str. 06    Názory
    KAREL STEIGERWALD        
Glosy 

Vláda odvolala nejvyšší státní zástupkyni Benešovou. Premiér to zajímavě okomentoval. Byla prý vynikající služebnicí státu. 
Sedm let ve funkci je ale dost. Přesto se jí nabízí jiná funkce. Mohla by tam asi zas být sedm let. Premiér však vždy udělá jen to, co je dobré pro republiku, stát a vládu. Co je tedy pro stát dobré - že ji vyhodili, nebo že jí nabídli nový úřad? To je nejasné. Člověk si říká, proč právě Benešová? Jejím hrobníkem byl ministr Němec, sám již v politickém hrobě. Zuřivost, s níž po Benešové šel, byla podivná. Nakonec hon na Benešovou byl jediný politický přínos republice, který dnes jeho koaliční strana US nabízí. Její skalp teď má, co bude dělat dál? Kandidátů na odvolání je celá řada. Například hned sám ministr Němec. Kdopak asi odvolá tohoto odvolávače?

Paroubek a já, žumpa a hnůj
27.9.2005    Mladá fronta DNES    str. 06    Názory
    KAREL STEIGERWALD        
Na Paroubkovi nevidím nic dobrého. Po Zemanovi, Špidlovi, Grossovi je to jen další kuriózní figura v okýnku socialistického orloje. 

O čem premiér mluví... 

Je to vzájemné. Paroubek na mně také nic dobrého nevidí. Tvrdí veřejně, že na něj vypouštím bláto, špínu, hnůj a žumpu. Dělá temné narážky, že po vítězných volbách udělá proti špíně lepší mediální zákon. Aby prý zabránil „balkánskému pojetí“. To je rozdíl mezi námi. Já mu zákonem proti Paroubkovi hrozit nemohu. Mohl bych jedině věštit Paroubkův konec, na rozdíl od něho ho už znám. 
	O jakou špínu jde? Zásah policie proti CzechTeku jsem považoval za neprofesionální a nepřiměřený. Kritizuji Paroubkovy sňatky s komunisty. Posmíval jsem se, když se vychloubal, že jsme předběhli Litvu. Jeho politika vede kousek po kousku zpátky k Husákovi. Dělal jsem narážky na dutý sud, protože skutečný obsah Paroubkovy politiky je obtížné zjistit -spočívá zatím hlavně v neustálém pobývání před objektivy, kde slibuje rozdávání na všechny strany. Napsal jsem, že premiér nevyrostl přirozeně, z politiky, nýbrž z Grossovy ostudy. Dělám totéž, co Paroubek sám - on také drsně a veřejně kritizuje kdekoho, však mu ne nadarmo říkají buldozer. U těchto „Balkánců“ je však problém, že své kritizování za žumpu a špínu nepovažují. Myslí si, že jen oni mají právo na zlatá ústa plus mozek. 

... a o co ve skutečnosti jde 

V čem je vlastně podstata svobody slova, o kterou se Paroubek hrdlí? V tom, že za fakta, čísla, informace, údaje každý ručí - mohou být lživá, falešná, neúplná, překroucená. Poškozená strana má mít možnost se bránit, šiřitel lží má být potrestán. Zde má Paroubkův režim velké rezervy -soudy plus přilehlé orgány pracují pomalu, neodborně, nevěcně. 
	V tomto směru si premiér nemůže stěžovat - žádné informace o něm nešířím. Za hnůj, na který ušije zákon, považuje mé názory. A to jsme právě na Balkáně, jímž se Paroubek neopatrně křižuje. Že názor - i odpůrce - je necenzurovatelný, svobodný, ať už se komu jeví špatně či hrůzně - „Balkánec“ Paroubek stěží pochopí. Svoboda mínění je nezbytná k rozvoji společnosti, politiky, svobody lidí. Politika bez tohoto zrcadla, v kterém se objevuje celé možné i nemožné spektrum názorů, chcípá a degeneruje v zupáctví a namyšlenost majitelů pravdy. Kdo chce vědět, proč se Paroubek tak rozkřikuje, zde hledej příčinu. 

Divné zjevení 

Smyslem nebalkánského světa je tolerance a respekt i k názoru, který člověka rozčiluje či který má za lživý. Šít na názor paragrafy znamená ničit společnost - kazajka na svobodné myšlení a kritiku má rozsáhlé důsledky ve všeobecném úpadku - jako bychom to neznali. Premiér, který vyhrožuje novinářům, je postava anachronická, i kdyby stokrát říkal, že se mu nové století zrodilo pod rukama. 
	Paroubek by se měl dát na pokání a vkleče slibovat občanům, že jim svobodu brát nechce, že se jen přeřekl, spletl, zakuckal vztekem. Asi to neudělá. Raději slíbí každému, že mu strčí do hrnce tři slepice. Věří, že toto český člověk víc ocení než nějaké řečičky o svobodě slova. Tři slepice, budiž, to je před volbami obvyklá lež politiků všeho druhu. Blázen, kdo jí věří. Ale politik, který odstraňuje balkánské pojetí médií plánováním náhubku na ně, je v EU, Paroubkem tolik falešně milované, divné zjevení.

Socialismus na rozcestí
26.9.2005    Mladá fronta DNES    str. 06    Názory
    KAREL STEIGERWALD        
Gross končí. Co bude dál? 

Bitva o předčasné či nepředčasné volby odráží nepřehlédnutelnou skutečnost: v zemi vládne jiná koalice, než je úředně známo. Každý slušný politik by si tuto změnu dal co nejrychleji otestovat volbami. Nikdo dnes neví, jak velký mandát má Paroubek na to, aby vládl s komunisty, případně s Marťany, i když o těch druhých není známo, že by Paroubka chtěli. 
	Výměna koalice probíhala neohlášeně. Spíš šlo o to, jak stravitelně komunisty veřejnosti podstrčit, než o to, žádat veřejnost o souhlas s touto změnou. Sousto máme dnes na talíři už holé, nezabalené do vytáček a je na nás, jak je přijmeme. K větší stravitelnosti pokrmu slouží dvě přísady: pád Grebeníčka a pád Grosse. 
	Obě koření však nemají žádný vlastní obsah. Z hlediska věci komunismu je naprosto lhostejné, jestli je v čele Grebeníček, nebo Filip. Ale komunisti a Paroubek si myslí, že změna v čele by mohla vyvolat v nepozorných lidech dojem, že je tu něco polepšeného, od zločinného komunismu konečně odpojeného. Předělávat komunismus je podivná tužba. Co by to asi bylo, komunismus bez komunismu? 
	I pád Grosse má význam hlavně pro něj. Pro ČSSD to má jediný přínos - odtrhla si olověnou kouli z nohy. Není to přínos velký, právě teď si strana věší na nohu obrovitější kouli - Paroubka s jeho komunisty. Je zlaté pravidlo: kdo peče s komunisty, vždycky se spálí. Zajímavé na Grossově pádu je snad jen to, zda bude podroben stejné proceduře, jaká by potkala každého občana s podobnými finančními kejklemi. To jest, zda bude dostatečně prošetřen, nebo zda zůstane ve skrytu politické remízky. Spojenectví komunistů a sociálních demokratů není v našich poměrech nic nesourodého. Obě strany k sobě patří. Ve vedení ČSSD je mnoho bývalých komunistů, kteří se s komunistickou ideologií nerozešli z vážných důvodů, například proto, že „prozřeli“, nýbrž z důvodů ryze praktických: chtěli pokračovat v politice a to bylo po roce 1989 pod značkou KSČ obtížné. Ukradli si (pokolikáté už?) značku s lepší pověstí: sociální demokracii. Strašit je dnes, že je komunisti zas pohltí, není účinné. Sami jsou komunisti. O tom, že mezi komunismem a sociální demokracií je zásadní konfrontační rozdíl, nemají tušení. 
	Předčasné volby by byly užitečné, protože by zkrátily období vlády bez mandátu. To zkrácení by ale bylo malé, dva tři měsíce. Vysilovat se bitvou o datum voleb není to hlavní, hlavní je, kdo v těch volbách uspěje. Jak by novopečená koalice komunistů a socialistů vládla. Čekal by nás nový Vítězný únor? Znárodňování? Odchod z NATO? Zatýkání? Možná ano, už nyní Paroubek vyhrožuje chomoutem na zločinná média. Ale takovému obratu nikdo nevěří. Vždycky, když se blíží neštěstí a občanské svobody mizí, lidé to neštěstí spíše jako švejci vítají (konečně bude pořádek) a každému varovnému hlasu se vysmívají. Jedno varování lze hned Paroubkovi nabídnout. Myslí si, že bude výhodné vypustit na ODS komunistické vlky. Až ODS ve volbách sežerou, zas je dá do klece. 
	Celá Paroubkova operace je pro příznivce ČSSD velkou dramatickou výzvou. Vládnout s komunisty, nebo nebýt ve vládě? Je to otázka nejen pro socialisty, nýbrž pro všechny voliče. Pro Českou republiku je nelichotivá - po patnácti letech už zas budeme mít bohužel předčasné či nepředčasné volby o rozcestí - kudy jít. Kdo toto nevidí, má už rozhodnuto. 

***

Celá Paroubkova operace je pro příznivce ČSSD velkou výzvou. Vládnout s komunisty, nebo nebýt ve vládě? Je to otázka nejen pro socialisty, nýbrž pro všechny voliče. Pro Českou republiku je však nelichotivá. 

Foto popis| Foto popis|

Komunismus je zločin
24.9.2005    Mladá fronta DNES    str. 06    Názory
    KAREL STEIGERWALD        
Odcházející předseda Grebeníček chce, aby se předseda Kalousek omluvil za charakteristiku, že komunistická strana je zločinecká organizace. Kalousek nemá nic takového v úmyslu. Grebeníček zváží právní kroky. 
	Je to dobrý nápad. Touto cestou by se komunismus konečně dostal před soud. Kalousek by musel svou charakteristiku doložit důkazy, což není obtížné. Komunistických zločinů bylo dost. Soud by musel rozhodnout podle faktů, zda je výraz zločinná organizace urážka, či výstižná charakteristika. 

Lež osvětimská i stalinská 

Spor má i druhý aspekt. Pokud by Grebeníček u soudu uspěl a měří-li soudy stejně všem, musel by se předseda komunistů sám mnohokrát omluvit celému kapitalismu za výroky, které na jeho hlavu rád už léta snáší. Většinou to ani nejsou výroky, spíše rituální kletby. 
	Ale vážně. Komunistická strana zločineckou organizací skutečně je. Tvrzení nynějších komunistů, že oni nic, že všechno jejich předchůdci, má asi stejnou cenu jako tvrzení neonacistů, že oni také ne, že jsou jen následníci. Ostatně, když se dnešní komunista rozpovídá, popře i zločiny komunistů včerejších. Zabalí je do kulatých frází, hubou je rozmělní v nic, otřepe se a jede dál. Tam, kde je nacista schopen žvanit o osvětimské lži, řekne komunista, že Stalin byl uvážlivý státník, slunce světa. Je to sprosté, cynické, ale je to tak. 
	Obě tato krvavá hnutí nezmizela, nýbrž z nejrůznějších důvodů přežívají a ozývají se. Je nepodstatné, co ta hnutí rozdělovalo. Podstatné je, kolik mrtvých přinesla. Protože mrtví, ti zabití ve dvacátém století, se špatně sčítají, historici se přou, co bylo horší - nacismus, nebo komunismus? Obě hnutí zavraždila desítky milionů lidí. Jestli tato čísla stačí pro charakteristiku „zločinecká organizace“, to ať si Grebeníček zváží sám. Může také zvážit, jestli všechny ty utopické floskule typu „šťastné zítřky“ tolik vražd ospravedlní. Komunisti se tvrdošíjně prohlašují za ochránce chudých a bezmocných. Proč jim tedy způsobili za celou dobu komunistického vládnutí tolik utrpení? K blahobytu a svobodě nepřivedli nikoho, chudé a bezmocné udělali ze všech krom sebe. 

Zavře soud Kalouska? 

Pohodlnější je, i pro Grebeníčka, toto vše popřít. Mrtvoly lze hodit na hlavu někomu jinému. Stalin také tisíce Poláků, které dal zavraždit, podstrčil Hitlerovi a svět mu to dost dlouho věřil. A není-li po ruce vhodný Hitler, řekne komunista: Mrtví? Vraždy? Lágry? Byla taková doba. Omyl, nebyla taková doba, komunisti jsou takoví. Dnes nevraždí, protože nemohou. Ale čtěte je, učené otce, poslouchejte je pozorně, zločinný úmysl mají i dnes. 
	Nic racionálního na komunismu není. Je to náboženství. Kdo v Marxe věří, s miliony mrtvých si už nějak poradí. Kdo chce komunistům říkat nějaká fakta, počíná si marně, třebaže krutost obou totalitních systémů dvacátého století je nepřehlédnutelná. Metodou vládnutí obou byl zločin omlouvaný historickou nutností a vědeckým pokrokem či prozřetelností vůdce. Místo pokroku ale způsobovali komunisti úpadek společenský i hospodářský. Proč to připomínat v zemi, která kdysi kvetla a po jejich čtyřicetileté vládě se pyšně srovnává s Litvou? Států, které ještě komunisty mají, je na planetě málo. Korea, Kuba, Rusko. Česká republika. V tom jsme originální země. 
	Je divné, že chce Grebeníček s takovou háklivou problematikou k soudu vůbec jít. Ale možná ví o originalitě země víc než my. Co ví? Že soud zavře Kalouska za hanobení komunismu. 

Foto autor| KRESBA: MIROSLAV KEMEL, www.kemel.czFoto autor| KRESBA: MIROSLAV KEMEL, www.kemel.cz

O straně poctivé práce
22.9.2005    Mladá fronta DNES    str. 06    Názory
    KAREL STEIGERWALD        
Německé volby ukázaly, že existují dvě různá Německa. V tom menším volí komunisty šestkrát víc voličů než v tom větším. 
My takové štěstí nemáme - žádná větší a soudnější část republiky k dispozici není, všechno, co máme, je jen takový náš ekvivalent dederonie, či chcete-li enderáctví. 
	Je to přitažlivá situace: komunisti mají úspěch jen tam, kde už v minulosti mohli škodit. Tam je dnes zas volí. Kde nikdy nevládli, tam o ně není ani dnes zájem. To mají lidé tak krátkou paměť? Skutečně zas chtějí chudobu a úpadek? Hlavní příčinou pádu komunistického systému byla stále větší nespokojenost mas, jak komunisti rádi říkali, s ošuntělostí a ubohostí země. Komunismus v konkurenci neobstál - neuměl nabídnout masám perspektivu blahobytu a nedokázal se zbavit návyku devastovat a vyžírat zemi. 
	Na to všechno už se zapomnělo. A nejen to - ubohost, která tu zbyla po čtyřicetileté vládě, se dnes vydává za dílo demokracie. Rozdíl mezi blahobytem zemí, kde komunisti nikdy nevládli, a nuzotou jejich bývalého panství se dokonce přičítá kapitalismu. V Dederonii je to jako u nás. Dokonce i voličské přízně jsou si podobné. Je k nim tato bláznivá teorie: lidé jsou znechuceni ubohostí poměrů, pocitem chudoby a nízkou hladinou veřejných mravů. Volí tedy ty, kteří to vše způsobili. Nikdo neuváží, že v „kapitalistických“ zemích, kde se cesta k demokracii obešla bez komunistického mezidobí, problémy postkomunismu neexistují. A ještě méně se někdo zajímá o to, že zaostalost si Češi způsobili sami: volili komunisty po válce masově a ani se nepokusili z rudé ruské náruče vysmeknout. Ohromné masy občanů jsou znechuceny bohatstvím sousedních států. Po čtyřicetiletém výcviku věří, že příčinou bohatství je vláda a politikové - kteří je lidu buďto dají (sliby postkomunistů všeho druhu), nebo nedají. Sociální stát si nepředstavují jako racionální a humánní systém mezilidské pomoci v nouzi na principu vzájemného pojišťování, nýbrž jako samoobsluhu bez pokladny. Sociálnímu smíru je učili také čtyřicet let: zapíchnout sousedovo prase, aby nebylo třídních rozdílů a lidé si nezáviděli. 
	O tuto mentalitu se dnes opírá ČSSD. Pokud se něco nezhatí, spojí Paroubek ČSSD s komunisty. Získá tak mohutnou a populární mašinerii s jediným rizikem - že komunisti nakonec vyhodí Paroubka a socialistům přidělí jen pomocnická místa. Ale je to asi jedno - obě politická uskupení splývají do podoby v České republice tolik oblíbeného reálného socialismu: řídký guláš, zavřená huba, žvaniví obejdové nahoře. Až se obě strany spojí, mohly by se jmenovat Strana poctivé práce. Opřou se o to nejoblíbenější: o libovolně dlouhý výčet slibů na téma, co příští vláda lidem dá. 
	Paroubek je kráčející metafora. Nevyvinul se z politiky, nýbrž z Grossovy hanby. Stal se premiérem dřív, než někdo nějakou jeho politiku znal. Ale vyšvihl se rychle, protože hezky ztělesňuje Lidová přání. Je nejpopulárnějším politikem. Když uvážíme, kdo jej preferuje, tak oprávněně. Předběhnout jej může leda Jandák, který ztělesňuje Lid ještě víc. 
	Rudočervená koalice je faktem i bez voleb. Mnoho lidí si myslí, že přišla, aby lidu něco dala. Opak je pravdou, je tu, aby mohla brát. Naděje, že by si toto utrpení voličstvo odepřelo, je malá. Nejsme žádná menší část většího státu. 

Foto popis| Foto popis|

Rudolf Hess, Pes,Vlez
21.9.2005    Mladá fronta DNES    str. 06    Názory
    KAREL STEIGERWALD        
Glosy 

	Neonacistu pozná každý. Nepotřebuje k tomu rozsáhlé vzdělání. Potíže s tím mají jen policisti a soudci. Překonávají různé překážky, které prý způsobují beztrestnost našich neonacistů. Naposled si postěžoval i ministr vnitra. Neonacisti provolávají „Rudolf Hess“, ale u soudu řeknou, že volali „Rudolf Pes“. A spravedlnost je v koncích. Neonacisti se mohou chechtat až do rána - Rudolf Pes, vole, tos jim to řekl, vole. Neonacista ovšem zůstane neonacistou, ať už by volal Pes, Vřes nebo Bez. Vždyť jedno volání neonacistu nemění, to vidí každý. Jen naše spravedlnost se brodí v takových směšnostech, jako je Hess-Pes. 
	Premiér si stěžuje, že orgány činné v trestním řízení mají špatnou pověst. Způsobují to prý média. 
Omyl, způsobují to ty orgány. Baví se o psovi Hessovi. Co by měly stíhat a soudit, nevidí. Ať se nediví, že se jim smějeme, neonacisti i my. 
Oni vesele, my hořce.

Grebeníčka asi vyloučí ze strany
15.9.2005    Mladá fronta DNES    str. 07    Názory
    KAREL STEIGERWALD        
Fejeton 

Předseda Grebeníček nabídl abdikaci - o jeho osudu bude rozhodovat jako obvykle ústřední výbor. Když se podíváme do minulosti komunistického hnutí, vidíme, že osudy padlého předáka mohou být velice pestré. První krok je vyloučení ze strany. To zatím postihlo všechny padlé předsedy či generální tajemníky. Z tohoto rozcestí mohou jít Grebeníčkovy osudy několika směry. 
	Mediálně nejpřitažlivější je poprava. Před popravou bývá proces, ale ne vždy. Proces je inscenován jako velké, citově vzrušené pouliční divadlo. Vrcholem je upřímná žádost padlého politika, aby byl popraven. Což se mu většinou splnilo. Byl to v dějinách nejobvyklejší konec předních komunistů. Z nejslavnějších připomeňme Slánského, Gemindera, Rusy Kameněva, Zinověva. Kdyby měl Grebeníček tento zajímavý osud, mohlo by to jeho pověst vylepšit - každý takto odstraněný předák slyne dodnes podivně dobrou pověstí - jako člověk slušný, jemný, humanista - bez ohledu na to, že předtím, než byl zavražděn, sám vraždil jiné. 
	Divácky vděčný je i útěk předáka do Mexika - opět se závěrečnou vraždou. Komunistu Trockého ubil sekáčkem na led komunistický agent Moskvy. Sekáček na led je v dějinách komunismu velmi neobvyklý a teatrální - asi dává tušit blízkost Hollywoodu. V Evropě se raději věšelo, v Rusku střílelo. Každý kraj miluje jiné vraždění. 
	Grebeníčka by také mohl potkat osud mírnější - dali by ho jako Chruščova jen do penze - na přikázaném místě. Mohl by tam psát paměti, které by kolegové Filip a Dolejší dávali policií zabavit a ničit. Pro Grebeníčka by to bylo lidsky nepříjemné - z výšin padá předák přímo do zapomnění. Byla jich řada - Molotov, Novotný, Kaganovič - nejprve slavní, pak zmizeli z dějin, jako by neexistovali. Ovšem i Grebeníček musí uznat, že to je pokrok - lepší je zmizet z dějin než být do dějin expedován pomocí toho sekáčku. 
	Básník Brousek veršuje: na Letné pomník velikánskej, na špagátě mrská se Rudla Slánskej. Toho se Grebeníček obávat nemusí. Není příliš pravděpodobné, že ho oběsí. Maximálně jej mohou vyloučit ze strany za revizionismus, levou úchylku, jako buržoazního malozemědělce či tajného trockistického kovorolníka nebo jugoslávského titofašistu či maoistického stalinistu. To vše jsou strašlivé hříchy, ale trest Grebeníčka nečeká. Komunismus už není, co býval. 
	Je tu však ještě možnost opačná. Grebeníček ve skutečnosti z vedení strany neodejde, nýbrž svého odchodu využije k odkráglování naivnějších kolegů, kteří se prý právě odkopávají pletichami proti němu. Je to postup, který měl rád Stalin. Ale ani v tomto případě nelze počítat s popravami. Zavržení důvěřivci se maximálně přesunou, jako mnoho jejich předchůdců, do ČSSD, odkud budou na Grebeníčka pokřikovat, že očekávají jeho proměnu v moderního levičáka. Dění ve světě komunistů upadá. Ztrácí se vášnivost, dramata se mění v pletichy kancelářských myší. Jediní, koho to ještě vzruší, jsou politologové. Co z těch komunistů nakonec bude? Těch analýz a předpovědí. Jisté je jedno: už nevraždí. Sám Grebeníček to říká.

Osudy našeho gestapa
14.9.2005    Mladá fronta DNES    str. 06    Názory
    KAREL STEIGERWALD        
Vyvěste jejich fotografie. Ukažte na ně prstem. Toto jsou ti mučitelé, důstojníci StB, vaši ďáblové. Tak a tak se jmenují, zde žijí. 
	Vysmějí se vám. Mají zdrcující argument: nesouhlasíme s tím, abychom byli označováni za zločince, když ti, kterým jsme sloužili, jsou dnes v parlamentu. Ani ostudy se obávat nemusí, nikdo se jich už neštítí. Byli jsme důstojníci, sloužili jsme státu, byla taková doba, usmívají se. Pokud nejsou tajnými policisty dodnes, odešli do civilu s velkým odstupným, s náhradami - s mnohokrát větším odškodněním než jejich oběti, političtí vězni. Statisíce lidí změnily povolání bez náhrady. Proč právě estébáky odškodnil stát nejvíc ze všech - za to, že už nemohou estébáky být? To je největší záhada moderní doby. 
	Důstojníci StB, socialistický druh gestapa, jsou nad vším, nad vinou i trestem, nad hříchem. Plují nad všemi s nevinností ničemů. Slovo ničema může čtenáři přijít příkré, vždyť to byli policisti. Ale o tom právě je tento text: členové StB byli ničemové. Dnes už nejsou. 
Kdo z nich to potřebuje, dostane od úřadů vysvědčení zachovalosti: nic neudělal. 
	Místo nich, aby nám to nebylo líto a pocit spravedlnosti tolik netrpěl, dostali jsme onačejší kořist: jejich agenturní síť. Neboli síť fízlů, donašečů, udavačů. Síť lidí zlomených, zlých, ustrašených, neškodných i škodlivých. Ohromně pestrou všehochuť lidských tragédií. Zde se sekají hlavy hlava nehlava. Nikdo z nich nemá šanci na očistu, ale i nejhoršímu darebákovi tu očistu rád vystaví soud. Co udavačů už na nás mává očistným rozsudkem. 
Sladký život estébáků je velkou metaforou naší pomatené doby. Kdo chce držet život za pačesy, zapamatuje si: nebuď fízlem, buď estébákem. Tak se nad životem vyhrává. Jednou se dožijeme nejhoršího. Řeknou nám: Estébáci byli čestní, protože své práci věřili. Zato jejich oběti, to byly, panečku, zrůdy! 

***

Jednou se dožijeme nejhoršího. Řeknou nám: Estébáci byli čestní, protože své práci věřili. Jejich oběti, to byly, panečku, zrůdy! 

Foto popis| Foto popis|

Čeká nás vláda s komunisty?
13.9.2005    Mladá fronta DNES    str. 06    Názory
    KAREL STEIGERWALD        
Na obzoru je nové politické těleso: sdružené strany komunistická a socialistická. 
Grebeníček odchází z čela KSČM. 
To je vstřícný krok směrem k převleku strany. Grebeníček tvrdí, že se strana odchyluje od svého programu - to může znamenat, že se strana pokouší o nový nátěr, jakousi věrohodnější tvář, i když jen čert ví, co je to věrohodná tvář komunismu. Může to také znamenat jen vnitrostranickou bitku, na jaké jsou dějiny komunismu bohaté. V každém případě je ohlášený odchod Grebeníčka dostatečným krokem k tomu, aby vznikla náhlá politická hysterie: komunisté se přerodili, uzráli ke spojenectví. 
	Druhý krok je Paroubkův. Nebojte se, budete vládnout s námi, vzkazuje komunistům už delší dobu. Formu spoluvlády si dohodneme. Skrytou, či otevřenou. 
	Čekají nás tedy zásadní změny. Příští volby už zase, jako před patnácti lety, budou plebiscitem o tom nejzásadnějším. Chci vládu s komunisty? Na to si bude muset každý volič odpovědět. Je to škoda, po patnácti letech bychom měli řešit subtilnější otázky - míru zdanění, zdravotní a důchodovou reformu, bezpečí občanů, fungování státu. Místo toho nás spojenectví KSČM a ČSSD vtáhne do neozbrojené občanské války, jejímž výsledkem nebude potřebná modernizace země, nýbrž další malátné prodlévání vyčerpaných stran. 
	Sbližování obou stran má svou logiku: jde-li ČSSD nalevo, nutně se s komunisty musí setkat. Potíž je, že pověst komunistů je špatná. Nejsou to žádní vznícení čtenáři Marxe, nýbrž zkušení cizopasníci, kteří se drží svého extremismu jako dobrého politického živobytí. Místo revolučních teorií nabízejí pestrou směs líbivých lží i nesplnitelných slibů. 
	Grebeníčkův odchod vyvolá v nepozornějších lidech nadšení: strana se modernizuje, poevropšťuje, loučí se s totalitní minulostí. Ve skutečnosti komunisti modernizaci nepotřebují, mohla by jim dokonce uškodit. Pokud zavrhnou svou divokou rétoriku, splynou se současnou ČSSD k nerozeznání a jejich extremistické ctitele si najde někdo jiný. 
	K vládnutí se komunistické recepty nehodí, zato se hodí jejich hlasy v parlamentu. Paroubkovi, má-li reálně uvažovat o nějaké příští levicové vládě, ani nic jiného nezbývá než sblížení s komunisty. Čtyřkoalice je mrtvá a ODS se po nedobré zkušenosti s opoziční smlouvou se socialisty už nesblíží. V tom také vězí současný úspěch komunistů. Patnáct let čekali, až se jejich hlasy někomu naléhavě hodí. Vytlačili z politické scény všechny druhy extremismu tím nejobvyklejším způsobem: pojali extremisty všech barev do sebe. Účastí na vládě si uškodí - určitý počet extremistů je opustí, ale slast vlády za tu ztrátu stojí. 
Riskantnější je spojenectví pro ČSSD. Žádné nové hlasy socialistům nepřinese. Mohou hlasy naopak ztratit. Pro mnoho příznivců ČSSD je styk s komunisty přec jen nepřijatelný. Kdo touží po ostrém a řízném levičáctví, už nyní podporuje komunisty, kdo věří v demokratické reformní možnosti blairovského typu, může být bratříčkováním s KSČM znechucen. Paroubek si k tomuto tématu drží ing. Jahna, jehož tvář nastrkuje směrem k liberálnějším socialistům. Víme, co je moderní hospodářství, co jsou nutné reformy, vzkazuje Jahnova bezmocná tvář. Komunistům naopak ukazuje Škromacha či Emmerovou. Naše ideály jsou podobné, říká. Paroubkův politický postup není složitý a marná sláva, připomíná časy restaurací a jídelen: slíbit všem všechno, zavázat si každého službičkou, dárečkem. Metoda je to zpočátku jistě efektivní, otázka je, co nastane, až veřejnost pochopí protichůdnost těch slibů. 
	Do voleb nás čeká ještě mnoho divných událostí. Vznikající spříseženectví se může náhle rozpadnout - pokud vznikne nějaký politický výtah čtyřkoaličního typu, který komunisty k moci nedoveze. Jeho konstruktéři nejsou však známi. 

Ohlášený odchod Grebeníčka je dostatečný krok k tomu, aby vznikla politická hysterie: komunisté se přerodili, uzráli ke spojenectví. Druhý krok je Paroubkův. Budete vládnout s námi, vzkazuje komunistům. 

Foto popis| Foto popis|

Dvě zábavné příhody
13.9.2005    Mladá fronta DNES    str. 06    Názory
    KAREL STEIGERWALD        
Glosy 

Hned dvakrát nás chtějí úřady pobavit. Jednou výletem dvou policistů na Seychely za Krejčířem. Druhý případ je ještě zajímavější: státní zástupce chce rekonstruovat scénku, jak je Kořistkovi nabízen úplatek deseti milionů. Chce zjistit, zda mohl náhodný obskurní svědek, který se nedávno vynořil, slyšet, co si účastníci schůzky povídali. 
	Proč jedou dva strážníci na ostrovy, je záhadné. Krejčíř může být buď vydán, nebo unesen. Vydání je věcí diplomatických jednání, v druhém případě strážníci měli jet tajně. Existuje případ třetí: výlet. 
	Sluchová rekonstrukce také nemá žádný smysl. Nikdo neví, jak bylo tehdy co hlasité. I když se pokusem zjistí, že osoba neslyšela, svědek řekne: Ale já tehdy slyšel. Víc řvali. A kdo mu to vyvrátí? 
Ani jeden z tehdejších účastníků se pokusu nechce účastnit. Nahlédli, že je to šaškárna. Ale můžeme se tím bavit.

Stalin sedí na jehle
10.9.2005    Mladá fronta DNES    str. 06    Názory
    KAREL STEIGERWALD        
Glosy 

KSČM zatím nevstoupila do Strany evropské levice, protože ta ve svých stanovách odmítá „nepřijatelné stalinské, nedemokratické praktiky“. KSČM evropské levici navrhuje nahradit slovo „stalinské“ slovem „všechny“ nebo vypustit slovo stalinské a dodat větu vedlejší „včetně těch, na kterých se účastnil Stalin“ nebo sporný text ze stanov vypustit. Včera se této ožehavé a závažné problematice věnoval ústřední výbor komunistů. K ničemu se nedobrali. Žádný smysl to však nemá - jako počítání andělů sedících na špičce jehly. Komunisti se Stalina nechtějí vzdát a uznat ho také přímo nechtějí. Tak šumlují jakousi scholastiku. A to mají na svém nebi další krvavé hvězdy. Lenin, Gottwald, Trockij - ti všichni čekají na nějaké vydařené usnesení. Že byli i nebyli...

Kdo je Boban? Jednou se vynoří
9.9.2005    Mladá fronta DNES    str. 06    Názory
    KAREL STEIGERWALD        
Možnosti VyVolených a vězňů Bratra se podceňují. Ale je otázkou času, než se to všechno pořádně rozvine. 
	VyVolení mohou k vězňům Bratra prokopat tunel, Bratrův příbytek obsadit, osazenstvo vyvraždit, a zvýšit tak svou šanci. Podřízla Filipa Katka? To je dost přitažlivé. Prima by pak koupila Novu, zatímco Michal s Monikou by zardousili po desáté večer Petra polštářem. Poutavé by bylo pojídání pečeného Rosti. VyVolení by ho upekli, vězni Bratra snědli. 
	Jenže Michal má jít k soudu za kuplířství. To je slabina pořadu - soud má naopak přijít za Michalem do vířivky a jednat pěkně před námi všemi. Mají snad soudci co tajit? 
Titulky: Co nahmatala Katka pod soudcovským talárem? Nebo: Co nenahmatal státní zástupce pod vodou vířivky? Jsou to paragrafy, co má místopředseda krajského soudu mezi nohama? Diváci - hlasujte! Policisté nosí do domu vyvolených obsílky alimentárníkovi Hansovi - šup s nimi do zpovědnice, však se tam brzy rozezpívají. Mohli by dostat úkol od Bratra: seřežte Michala. 
	Sláva vězňů neřesti leží dosud ladem. Názory těchto skvělých lidí dosud neznáme dobře. Kritizují Petr a Hanka státní rozpočet? Je Katka pro placené školství? Jaké plány mají Jarda a Lena se zdravotnictvím? Co soudí Věra o Bushovi? Dostane Regina Cenu Thálie? Udělí UK čestný doktorát filozofie Petrovi, nebo Jardovi? Bude ombudsmanem Michal, nebo Lena? Nebo oba? Je Sylva lidovec? Nástup vězňů z obou domů do politiky se dá čekat každou chvíli. Lidé jsou zvědaví na jejich názory. Nejsou to názory těžké či složité. Pochopí je každý. O to rychleji budou vězni neřestí na politickém nebi stoupat vzhůru. Srovnejte Petra se Škromachem - ministr nemá šanci. Jandáka smete taková Regina levou zadní. 
	Úspěch těchto tvorů, požírajících vlastní civilizaci, je pochopitelný -každého povzbudí, když zjistí, že jsou na světě lidé ještě nicotnější než on sám, s ještě tenčími důvody k existenci. Máš úzkosti, nechápeš smysl života, chceš se oběsit? Nahlédni do života VyVolených, uleví se ti. Vida, my blbci nejsme na planetě sami. Je nás většina. 
	Lidé VyVolené i vězně Bratra milují. Karta se ovšem může obrátit - jednou si VyVolení třeba sednou před obrazovku a budou pobaveně pozorovat - nevyvolený zbytek lidstva. Výsledek bude tentýž. Je celkem jedno, kde se to natáčí a kde promítá - na obou koncích této hole se provozují stejné opičárny. 
	Úkolem demokratické politiky je zájmy těchto tvůrců opičáren zastupovat. Proto mají lidé z vířivky velkou šanci - proti politikům, kteří často opičinci ne zcela rozumějí, ačkoliv z něj sami pocházejí. Dnes to ještě zní jako utopie - že by ty existence z vířivky zastupovaly občany. Ale zvykneme si. Žádný převratný rozdíl to zas nebude. 
	Nynější politici mají jedinou šanci, jak ubránit své postavení. Vlézt si honem také do vířivky, strčit ruce pod vodu a tvářit se vilně. Opozice by to mohla komentovat. To by nynější establishment udrželo nahoře. Jinak to přeberou Hanka, Filip a Boban. Ale pozor: kdo je Boban? No právě - kdo je Boban! To je ten pod vodou. Jednou se vynoří. 

Foto popis| Foto popis|

Politik musí být nestoudný
8.9.2005    Mladá fronta DNES    str. 06    Názory
    KAREL STEIGERWALD        
Mírou veřejného studu u nás je veřejná otrlost. Po 12 letech sporů vrátil stát osmdesátiletému Židovi obrazy jeho rodičů. O co se stát otrle přel a proč mu nebylo stydno? Zapomněl, jaký byl osud židovského majetku? Zabaven Němci, majitelé zavražděni, po válce zabaven čs. státem Němcům, dědicům zavražděných padesát let nevydán! 
	Od státu k politikům: bojují proti soukromému školství, aby nevznikaly třídní rozdíly, ale své děti dají, hádejte, do soukromých škol. Důvod? Protože chtějí pro své děti to nejlepší. Za to se mají stydět? 
	Topolánek a Paroubek spolu bojují jako lvi v prapodivném pořadu, kde záleží na bleskurychlém frku a na tom, kdo je větší klaun a bavič. Být šaškem, to je kvalifikace ke správě věcí veřejných? Publikum si myslí, že ano - pobavil, nepobavil, překřičel, mlčel. Taková jsou kritéria bodování. Zkuste si představit: před kamerou Masaryk nebo Švehla. Asi by oba propadli - tváří v tvář nějakému tehdejšímu výrobci frků. Psalo by se: Masaryk špatně oholen, blbý oblek, kravata nakřivo, z kola ven! Nebo naopak: bělostná zář šatu TGM smetla sedláka Švehlu z pódia. 
	Urozené politiky nemáme. Nikdo je také nechce. Frkaři jsou v oblibě, nějaký zasmušilý myslitel by se nedostal ani do TV. Hodnotí se bezostyšnost, hrubé záplaty na hrubých pytlích a věty holé, jimiž se popisují složité problémy. Věty rozvité může přemýšlivý politik říkat, kdy chce, než se dostane k přísudku, vypnou ho. 
	Nejpodivnější politické figury jsou zástupci obyčejného lidu. Krom dětí v luxusních školách mají i další luxusní vášně: zasedají (ve státních) správních radách za miliony, stavějí si nevkusné supervily za peníze, které si nikdy nevydělali, a chodí na podivné hony - sled křupanů. Čas slavného Rašínova „za službu vlasti se neplatí“ je pryč. Služba vlasti je naopak výnosné podnikání. Běžný jev: na začátku je chudý úředníček, na konci padlý, zato pořádně bohatý politik, kterému z bot nečouhá už sláma, nýbrž podivně zhodnocené akcie. Vančurovská figura: Stoklasa z Konce starých časů - dnes místopředseda státního fondu pro scelování a krájení pastvin. 
	Co má toto nepříjemné naříkání znamenat? Že český politik postkomunistického období je, všeobecně řečeno, jakousi směsí triviality a chamtivosti? Jistě, to se říká často, lidé to nejen rádi říkají, ale také rádi slyší. Málokdo však řekne, že daleko horší než politik je jeho volič -provinční sebevědomý hulvát, jehož nejčastějším politickým snem je chvastounský pokřik, že někam vlítne a všechny pány vypráská bičem, a jehož politickou praxí je naopak ohnutý hřbet. 
	Politik a jeho lid jsou spojité nádoby. Politik musí být nestoudný, jinak by jej nechtěli. A lid pak na toho nestoudníka sočí - že je takový, jakého si přál. Ve filmu Dantonova smrt má režisér Vajda fascinující scény: děsivý skřehot pouliční lůzy rozdrážděné popravčí károu s nepřáteli revoluce a svobody. 
	Ten skřehot zaznívá z hrdel voličů dodnes. Vyplatí se čas od času jej uslyšet. 

Horší než politik je jeho volič - provinční sebevědomý hulvát, jehož nejčastějším politickým snem je chvastounský pokřik, že všechny pány vypráská bičem, a jehož politickou praxí je naopak ohnutý hřbet 

Foto popis| Foto popis|

Zase komise
6.9.2005    Mladá fronta DNES    str. 07    Názory
    KAREL STEIGERWALD        
Glosa 

ODS navrhuje pro aféru Unipetrol parlamentní vyšetřovací komisi. To je u afér tohoto typu obvyklé. Vyšetřovací komise zní zlověstně, ale ve skutečnosti nejde o nic vážného. Žádná parlamentní komise ještě nikdy nic nevyšetřila a nevysvětlila. Chápat to můžeme také jako výraz poslaneckého zoufalství: tyto aféry nevyšetří ani policie. Poté, co zasviní náš veřejný prostor, aféry zmizí, aniž nějak skončí. Bral Gross, nebral? To se nikdo nikdy nedozví, zato se to bude donekonečna vyšetřovat. A přitom - nedávná aféra Kořistkova - ví dnes někdo, jak si stojí Kořistkova tehdejší obvinění? Parlamentní komise bude mít tento výsledek: vyšetřování, než usne, zvrhne se podle stranické příslušnosti na dva postoje: pro Grosse a proti Grossovi.

Nepornografie
5.9.2005    Mladá fronta DNES    str. 06    Názory
    KAREL STEIGERWALD        
Glosy 

Pánové mají výnosný podnik: fotografují malé nahé i nenahé děti, které k nim vodí maminky. Za půjčení dětí jim platí, fotografie po internetu prodávají zájemcům o obrázky nahých dětí. Podnik by každý laik po zhlédnutí fotoprodukce bez problémů označil za výrobu a prodej dětské pornografie. Pro soudy je to nekonečný oříšek, jímž popsaly už stohy právnických papírů. Poslední krok: Nejvyšší soud ruší rozsudky nižších soudů a usnesení dokládá právnicky brilantním a logicky neochvějným odůvodněním. Před pevností zákona můžeme jen srazit paty. Vše sedí. Paragrafy, logika, rozum soudu. To je jedna skutečnost. Druhá skutečnost je obyčejnější: dva pánové měli výnosný podnik s dětskou pornografií. Tyto dvě skutečnosti spolu nesouvisí. Zeptejte se však soudců: Dali byste takto za deset tisíc vyfotografovat své malé sladké dítě?

Kmotři z Palerma
31.8.2005    Mladá fronta DNES    str. 08    Názory
    KAREL STEIGERWALD        
Aféry elit ČSSD nikdo nikdy nerozmotá 

Podivuhodné náhody: ředitel Paroubkova sekretariátu a člen předsednictva ČSSD Doležel sedí v restauraci s jakýmsi Spyrou, který vykládá o mamutí korupci v souvislosti s prodejem Unipetrolu. Co čert nechce, nachomýtne se k tomu zvěd z Novy, natočí takové schůzky hned čtyři, a co druhý čert nechce, kazetu dá Paroubkovi. 
	Elita sociální demokracie má zvláštní nadání: obtěžovat a zatěžovat veřejnost spletitými aférami, v nichž není snítky zdravého rozumu ani smyslu. Vsaďte se, že ani v budoucnu se příběh nerozplete. Zažili jsme jich už mnoho -Bamberg, pomlouvání Buzkové, Zemanův kufřík - všechny měly jedno společné: nikdo ty skandály neobjevoval, nýbrž je kdosi po kouskách podstrkoval tisku i veřejnosti. Pěkný případ manipulace. Byly to záhadné úryvky, náznaky. Ty, veřejnosti, mudruj, co znamenají. Sám si domysli, kdo z nich vylézá pošpiněný. 
Paroubek zasáhl jako tajfun. 
Doležel prý před skrytou kamerou neodpověděl na pomluvy, jak se sluší. Navíc sám upadl do podezření, že je úplatkář. Proč se úplatkáři dávají nahrát Novou, bůh suď. Jeden z hlavních pomluvených je, jak jinak, sám Gross. 
	Příběh úplatkářů, kontraúplatkářů, prodej, protiprodej, záhada na záhadu. Potíž je, kdo tohle rozmotá? Policii by to pro samé okolky a komplikace trvalo léta a všichni ostatní samozvaní vyšetřovatelé klesnou pod zmateční tíhou nesrozumitelných informací. 
	Poslanec Kraus se diví, že se zkušený Doležel nechal vlákat do zpravodajské hry. My ostatní se divit nemusíme: elita ČSSD není politická dílna, nýbrž klub pletichářů a intrikánů čili zpravodajců. Nebo opačně: pleticha a intrika už vrostly do politiky jako běžný nástroj. 
	Laikům nezbývá než se divit, jak záhadná je politika. Jako v Palermu u kmotrů.

Fanatici
30.8.2005    Mladá fronta DNES    str. 08    Názory
    KAREL STEIGERWALD        
Nikdo nenapíše „hodně obehraná antifašistická písnička“. O písničce antikomunistické to napíše každý. Za připomenutí, že je zásadní rozdíl mezi fašismem a nacismem, mi vynadali, že pravicově blábolím. Když napíšu národní socialismus, řeknou, že napadám ČSSD. 
	Antikomunismus je brán dodnes jako něco hanebného. Fašismus se všem plete s nacismem. ČSSD naopak s těmi pojmy nemá vůbec nic společného. Český politický fanatismus je nekonečně nesnášenlivý. Nikdy nebude naslouchat tomu, co říkáš, nýbrž bude říkat, co tím sleduješ. Tato nicotná poznámka je o celé naší politice. Tam také málo platí fakta, stokrát víc charakteristiky.

Solidarita a my
27.8.2005    Mladá fronta DNES    str. 06    Názory
    KAREL STEIGERWALD        
Češi se naparují. Ale sunou se na chvost 

MLADÁ FRONTA DNES 

Před čtvrt stoletím vznikla Solidarita, masové hnutí Poláků proti komunismu. Bylo to poslední velké vzedmutí před definitivním pádem komunismu a ruského impéria. 
	Každá ze středoevropských ruských držav měla takový okamžik. Berlínské povstání v roce 1953 a maďarské v roce 1956 rozdrtily ruské tanky. Do Polska Rusové už nevpadli - Solidarita byla příliš masové hnutí a polské rozhodnutí otočit se ke komunismu zády příliš zřetelné. 
	Zvláštní postavení mělo pražské jaro 1968. Nebylo to protikomunistické povstání, nýbrž vizionářské hnutí s lidskou tváří. Chtělo Rusům ukázat, že komunismus aplikují špatně. Československá republika byla také jedinou zemí, v které komunistická strana zvítězila ve volbách. Možná i dnes usiluje velké množství Čechů o zlepšení komunismu. Kde ještě dnes mají takovou komunistickou stranu jako my? S tolika voliči? 
Češi se rádi naparují. Poláky pohrdali - pro jejich hlad, bídu, ošuntělost. Solidarita neměla v Čechách takřka žádný ohlas. Český hrnec byl na rozdíl od polského plný, český zadek seděl ve škodovce a českou lidovou politickou devízou bylo: Ať se Poláci nediví, že nic nemají, když stávkují a prožrali půjčky. Taková byla i pýcha českých komunistů. U nás je pořádek, klid, blahobyt, tvrdili hrdě, když se kolem nich hroutil rudý svět. Je z toho nějaké poučení? Těžko. Vzdálenost mezi kdysi excelentně prosperující československou demokracií a ostatním světem střední a východní Evropy se prudce zmenšuje. Česká republika padá na konec pelotonu. Už se měříme s Estonskem. Předběhneme je? 
	Stále víc Čechů věří, že blahobyt dělají vlády. Slib, státe, že dáš a přidáš - to se stává vládnoucí ideologií země. I tu svobodu nám asi dal Bush s Gorbačovem na Maltě. Poláci vědí: svobodu dala Solidarita. Miliony občanů. To je poučení do Čech nepřenosné.

Hon na pěšce, panstvo je čisté
26.8.2005    Mladá fronta DNES    str. 06    Názory
    KAREL STEIGERWALD        
MLADÁ FRONTA DNES 

Herec udával herce. Z udávaného je dnes ministr. Zrodila se aféra. 
	Problém poestébácké epochy je, že není žádný právní a soudní věrohodný nástroj, jak výše uvedeným větám rozumět. Šlo o odpudivé donašečství, které ničí životy a charaktery, nebo šlo o trik, jak uhnout policejnímu nátlaku pod známým heslem „já ty hňupy přechytračím“? Lustrační zákon, který měl být prvním ochranným krokem v tematice estébáctví, zůstal nakonec krokem jediným. 
Ve věci fízlovství je chaos, soudy ospravedlňují známé fízly, takže lidem nevinným už není pomoci - nikdo a nic je neočistí. 
	Přečtěte si všichni, kdo se o to zajímáte a kdo chcete spolupracovníky StB odsuzovat či pardonovat, Kanyzův spis. Úsudek si udělejte sami. Ale pak se zeptejte na to hlavní: kde jsou ti estébáci, kteří lidi lámali, korumpovali, vyhrožovali jim atd. Jsou jejich obličeje v tisku, aby každý v domě věděl, jaká kreatura bydlí naproti, aby to věděly děti, kolegové? Kde jsou jejich jména? 
Kde jsou jejich tresty? 
	Estébáci, jak známo, odešli po roce 1989 z vnitra s poctou a odstupným. Na pódiu hanby zůstali jejich spolupracovníci, ať už jako oběti či aktivisti. U Kanyzova případu je dobrá příležitost: postavte zkusmo před soud Kanyzovy estébáky Vaníčka, Hiřmana, Dvořáka. Žalujte je za vyhrožování, nátlak, úkladné spiknutí proti herci. Jak dopadnete? Soud se vám vysměje. Proč tedy Kanyza na pranýř, když jeho estébáci nikoliv? Jak máme rozumět spravedlnosti? Kanyzovo angažmá skončilo groteskně. Ve spise StB se píše:Vystupuje drze, je si vědom, že má své styky. Když byl dotazován, proč se ve věci výjezdní doložky neobrátil na nás, odpověděl: Co bych se s vámi bavil, když se můžu obrátit na toho nejvyššího před bohem, na ministra vnitra? StB dostala strach z Kanyzy. 
	Koulel to s nimi, bál se prý o role. Ale jaké to byly role? Mjr. Zeman, plynovod Orenburg... Kdo by takové role chtěl? 

Estébáci odešli z vnitra s poctou a odstupným. Proč tedy Kanyza na pranýř, když jeho estébáci nikoliv? Jak rozumět spravedlnosti? 

Foto popis| Foto popis|

A co my Češi
25.8.2005    Mladá fronta DNES    str. 06    Názory
    KAREL STEIGERWALD        
Vláda se neomluvila všem obětem 

Vláda se omluvila německým antinacistům, kterým po roce 1945 ublížila Československá republika. Lidé, kteří věří ve smysl omluv, budou spokojeni. Spokojen bude i Paroubek, nemá co ztratit, něco může získat. Omluva nikoho nerozčilí, někoho potěší. Vláda však bude muset vykličkovat z omluv antinacistům, které do Německa vyslala komunistická rozvědka, a těm, kteří odešli dobrovolně, aby v Německu, kde to bylo víc zapotřebí, antinacismus prosazovali. 
	Zůstává tu ovšem velká skupina občanů, kterým se vláda neomluvila. Jsou to Češi, které stát začal pronásledovat už od května roku 1945. Měnovou reformou je ožebračoval, omezenou demokracií je zbavoval občanských práv, a vytvářel tak nejen z Němců, ale z celého obyvatelstva státu občany druhého řádu. Zabavoval jim majetek, zatýkal je, vyšetřoval, věznil, předával Rusům. Porušoval občanské svobody, zákony i lidskou slušnost. 
Není jasné, proč Paroubkova vláda tyto občany v omluvách přeskakuje, ačkoliv jim stát ubližoval stejně jako německým antinacistům. Možná je to jen opomenutí a omluva všem za všechno brzy bude. 
	Je tu i další vážné opomenutí: omlouvá se německým antifašistům. Ale co to je německý antifašista? Němec, který bojoval proti Mussolinimu a italskému fašismu? Vláda jistě myslí antinacisty. Ty, kteří bojovali proti německému národnímu socialismu. Jenže antinacista se u nás neříká. Proč? Kvůli tomu háklivému „národní socialismus“? Termín „němečtí fašisté“ je v oblibě i v Rusku. Aby se ty socialismy - komunistický a národní -nepletly? Ale ony se stejně pletou - mnoho mají společného, podobného, něco také rozdílného. 
	Omluvte se tedy českému lidu, že jej stát po roce 1945 krok za krokem zbavoval svobody. Se vším, co to znamená. Usnesení může mít Paroubek hotové do Vánoc. Napsat tam může - omlouváme se i antikomunistům.

Zásadní vady
24.8.2005    Mladá fronta DNES    str. 06    Názory
    KAREL STEIGERWALD        
Glosy 

Tachovský státní zástupce zrušil obvinění aktivisty CzechTeku Šrouba, které na něj podala policie. Důvodem není, že je Šroub nevinen. Jde o to, že policejní komisař napsal obvinění se zásadními vadami. Rozumějte tomu tak, že bylo napsáno špatně. Policie nejspíš neví, jak se liší trestný čin od pouhého přestupku. Zákon říká, co obvinění musí obsahovat. Pokud toho policie nedbá, státní zástupce jí spis vrátí k přepracování. 
Zarážející je, že se policie nelekne ani v tak sledovaném případu, jako je CzechTek. Točí se okolo něj média, lítá v něm premiér, hrozí to porušováním zákona. Ani tento rozruch policii z dřímot nezvedne. Jistě i Paroubek na ni křikl: hergot, chlapi, ať to všechno sedí na milimetr, nebo si vás podám! Marně křikl, marná je celá slavná aféra. Jak akurátní je asi policie v případech méně viditelných?

Už zas zlá arbitráž
24.8.2005    Mladá fronta DNES    str. 06    Názory
    KAREL STEIGERWALD        
EMV chce kvůli TV3 po českém státu miliardy korun, protože neochránil její investice. Nikdo už neví, co je TV3, nikdo neví, co je EMV, ale každý ví, co je miliarda. Arbitráží už Česká republika prohrála mnoho. Za Novu zaplatila před časem deset miliard a dodnes nevíme, co se vlastně stalo. Co a kdo zavinil? Rada? Železný? Stát? Ani deset miliard není dost silný popud, aby se to zkoumalo. Stát také pravidelně prohrává soudy ve Štrasburku. Něco zamumlá, zaplatí, jede se dál. Příčinou toho všeho je lajdáctví, neschopnost a chaotičnost českých orgánů? Či něco ještě horšího? Je horší být blbý, nebo podplacený?

Omluva? Vždyť šlo o zločin
23.8.2005    Mladá fronta DNES    str. 06    Názory
    KAREL STEIGERWALD        
Generál Jaruzelski se nám omluvil za polský podíl na ruské okupaci v roce 1968. 
Vnímá ji s obrovskou lítostí, ale tenkrát nemohl jinak. 
	Omluva je soudobý politický nevkus. Omlouvá se kdekdo za kdeco. Slova nic nestojí, často také nic neznamenají a přitom se omlouvač může tvářit jako kus něčeho ušlechtilého: Hleďte, jak jsem se pěkně omluvil! Pokud omluva míří do vzdálenější historie, je nejen nevkusná, ale také komická. Omlouvá se ten, kdo odporný čin nespáchal, těm, kterým se nestal. Jaruzelski není ten případ: byl tehdy ministrem obrany, v invazi byl namočen, je za ni plně odpovědný. 
	Představa, že by se omlouvali Hitlerovi generálové, je směšná. Od dob norimberského procesu víme, že to byli zločinci. Omluva od nich by nic neznamenala a měla by ryze soukromý charakter: generálovi strádá duše, tak se omluvil. 
	Ke zločinu nepatří omluva - tu ať si má každý jaksi navíc - nýbrž trest. Jaruzelski vedl polská vojska k přepadení sousední země. V norimberském procesu se to klasifikovalo jasně: zločin proti míru a plánování a vedení útočné války. Není žádný důvod, aby to, co platilo pro nacistické generály, neplatilo pro generála komunistického. Přesto to neplatí: komunismus ze svých zločinů vykličkoval. Přepadení cizího státu je zločin. Když však napíšeme, že Jaruzelski je tedy zločinec, strhne se pokřik. A lidé řeknou: Takový slušný pan generál. Vždyť se i omluvil. 
	Jaruzelski byl polský vykonavatel ruské vůle. Každý ví, že polský lid se za okupaci omlouvat nemusí - nechtěl ji, jeho vojáky do ní právě Jaruzelski s komunistickými spoluviníky nahnal. Dnes se omlouvá, nebo přesněji: omlouvá sebe. Co mohl dělat, byla taková doba. Rusové poručili. Staré známé: já nic, to Hitler poručil. Rusové jako Jaruzelski. Když budete chtít, Rusové se vám omluví, kolikrát si řeknete. Proč ne - déšť slov není nic. Slovenská vláda chce po Rusech alespoň náhradu škod. Naše vláda to odškodné chce zaplatit sama. Možná za to od Rusů dostane tři omluvy navíc. 
	Válka se odjakživa vnímala jako něco lidstvu odjakživa vrozeného, na co má každý právo. Norimberský proces byl pokus říci, že válka je zločin jako každý jiný a má své pachatele. A ti se nám dnes omlouvají. 
	Je náš úkol být jim za to vděčni. Občas přijdou výtky: ten či tamten není vděčný dost. Nedozrál k omluvě, nepochopil, není asi omluvy, toho mystického obřadu zasvěcených, hoden. Je to divná úchylka moderní doby: pachatel je vždy cennější než jeho oběť. V Jičíně zastřelili polští okupanti několik dávno zapomenutých lidí. Jaruzelski zapomenut není - s omluvou na rtech kráčí do dějin. Určitě se u toho cítí pěkně. Mohl by se cestou stavit v Jičíně. Co a jak tam tehdy bylo... 
	Možná se dočkáme, že nebudou už žádné dějiny činů a událostí, nýbrž jen dějiny omluv. Kdo komu, za co, jak ušlechtile. 

***

Přepadení cizího státu je zločin. Když však napíšeme, že Jaruzelski je tedy zločinec, strhne se pokřik. A lidé řeknou: Takový slušný pan generál. Vždyť se i omluvil. 

Foto popis| KAREL STEIGERWALDFoto popis| KAREL STEIGERWALD

Čí je?
23.8.2005    Mladá fronta DNES    str. 06    Názory
    KAREL STEIGERWALD        
Glosy 

Krasavice královna Kobzanová nemusí zaplatit odškodné králi krásy Zapletalovi za pornografické fotografie. Rozhodl tak soud. 
	Prožívali jsme celý případ s napětím. Jak asi dopadne? 
	Nejlepší právníci země se vsázeli: smí žena ukázat své lůno, komu chce a kdy chce, nebo je možné toto základní lidské právo omezit nějakou smlouvou? Kobzanová tvrdila: lůno je mé, Zapletal byl opačného názoru: lůno jsem si pronajal já! 
Soud se postavil na stranu lidského práva: lůno patří ženě, ať ho ukazuje, komu chce. 
	Jsme rádi, že to tak dopadlo. V tomto závažném a zásadním sporu o lidskou svobodu zvítězila svoboda. Bitva však není dosud vyhrána: Zapletal se jistě odvolá, budou další stání, svědectví, výpovědi znalců lůn, případ půjde k vyšším a vyšším soudům, až do Štrasburku. Všechny ostatní vleklé spory, jsou jich tisíce, musí uhnout stranou. Jsou malicherné. Nic totiž není vážnější než lůno.

Paroubka tam udržte
13.8.2005    Mladá fronta DNES    str. 06    Názory
    KAREL STEIGERWALD        
Glosy 

Paroubkova popularita klesla a jeho nepřátelé očekávají, že to tak půjde dál. Celý nejapný skandál s CzechTekem je vlastně první reálný politický čin nového premiéra. 
	A hned úraz - pád toho, čeho si Paroubek cení nejvíce: barometru slávy. Už se ustaluje jakési rituální premiérské pravidlo: triumfální příchod s bombastickými výroky, úspěšné holedbání příštím konáním dobra a trpký pád, jakmile situace vyžaduje rozhodování, řešení, prostě praktickou politiku. 
	Všichni však musíme napnout všechny síly, aby pravidlo přestalo platit. Nic strašnějšího než Paroubkův pád nás snad ani potkat nemůže. Představte si, prosím, ty čtyři premiéry: Zeman, Špidla, Gross, Paroubek. Tendence je jasná: každý další je horší než ten předchozí. Když si představíte tu klesající křivku, co by proboha přišlo po Paroubkovi?

Hledá se ministr
12.8.2005    Mladá fronta DNES    str. 06    Názory
    KAREL STEIGERWALD        
Glosy 

Premiér hledá ministra kultury velmi demokraticky. Má své tipy, ale přijme rozumné umělce, vyslechne je. Pak si asi vybere. Je ovšem spousta umělců, které nevyslechl a kteří mají také své tipy. Je to však chyba těch umělců, ne premiéra. Kdyby za premiérem zašli, mohli mu je také poradit. Sám říkal, že už dalšího nikoho nezná. 
	Brzy bude asi měnit ministra zemědělství. To za ním přijde pár sedláků a dají mu své tipy? Ale možná, že sedláků zná víc než umělců a rady nebude potřebovat. Premiér si z nás i z umělců dělá blázny. Hraje na nejnižší notičku: dám si poradit. Dělá za tím účelem divadlo. 
	Potřebovali bychom spíš vědět, jaký program má jeho kulturní ministerstvo, jaký cíl, smysl atd. Pak teprve tvář k tomu. Za pokus by stálo nechat ministerstvo do voleb bez pána. Co by se stalo? Nic. A z toho nic dal by se pak udělat rozumný závěr.

Paroubek předává problém Bublanovi
10.8.2005    Mladá fronta DNES    str. 06    Názory
    KAREL STEIGERWALD        
MLADÁ FRONTA DNES 

Přituhuje, proto politický praktik Paroubek hází spolučinitele z vnitra přes palubu. 
Nejprve mu poradil ostrý zákrok, nyní jej označuje za pachatele: Bublan nemyslel politicky, neporadil se předem s partajemi, nezeptal se jich, jestli má policie vystupovat tak, či jinak. Pokud by partajím nevadil zásah do soukromého vlastnictví, zasahovat podle Paroubka neměl. 
	Ne Bublan, Paroubek by měl ihned odstoupit. 
Důvod? 
Vůbec nerozumí tomu, co je demokracie a vláda zákona. 
Myslí si, že o bití lidí rozhodují „politické strany“ a že zákon se dodržuje či ignoruje podle jejich úsudku. 
	Když policie v demokratickém státě zbije lidi, může to být dobře, špatně, nebo složité. Kompasem, podle kterého se to rozhoduje, je vždy jen a jen zákon, v případě sporu soud. Dohoda politických stran nikdy. To za komunismu, pane předsedo vlády, se v politbyru rozhodovalo, zda se bití vládě vyplatí, či ne. 
Těsné spojení policie s vládní politikou je stále zjevnější. Paroubek je v pondělí večer přiznal nahlas. Řekl slušnému, avšak slabému Bublanovi: Nesleduješ postoje politických stran, abys jim včas vyhověl. 
	Přeskočme lidskou stránku, Paroubek Bublana v aféře namočil a nyní, když do lodi teče, hází jej přes palubu. Věnujme se stránce státoprávní. Předseda vlády všem nahlas říká: zákon naše jednání neurčuje, platí, na čem se dohodneme my politici, co nám se šikne. Pro politiky neplatí zákon, nýbrž alibi, krytí, výhodnost. 
Paroubek udělal špatný kalkul. Myslel, že bití mu získá přízeň mas. Vidí, že z toho má problém, tak to hází na Bublana. Je to velmi nebezpečná fáze našeho politického rozvoje. Co Paroubek řekl, myslí si asi kdejaký politik. Málokdo to ovšem řekne nahlas, protože ví, že je to neakceptovatelné. Paroubek to neví. Jeho úvahy se mu zdají přirozené. 
	Bití tanečníků není návrat před Listopad, nýbrž konflikt v demokracii. Návrat před Listopad je Paroubkovo myšlení. Politické strany se dohodnou, jestli jim vadí, či nevadí porušování zákona. Nic horšího demokracii a Bublana potkat nemůže. 

***

Bití tanečníků není návrat před listopad, nýbrž konflikt v demokracii. Návrat před listopad je Paroubkovo myšlení 

Foto popis| Foto popis|

Poměry ve světě zákona
9.8.2005    Mladá fronta DNES    str. 06    Názory
    KAREL STEIGERWALD        
Soudkyně vrchního soudu byla u StB vedena pod krycím jménem Sázava. To je nejposlednější soudní malér. V roce 1992 předložila čestné prohlášení, že s StB nespolupracovala. Zalhala. Ačkoli je to soudkyně, nechápe, že podle zákona soudkyní být nemůže. Hájí se jako každý - svým názorem - že nespolupracovala. 
	To je ponuré právní myšlení. Patří k němu nízká soudcovská čest. Soudkyně dává před zákonem přednost svému úsudku, co je a co není správné. K takovému soudci bych se nerad dostal. Na státním zastupitelství jsou žalobci, kteří stíhali disidenty. Dnes dbají na zákonnost. Také do jejich drápů bych nerad padl. Nejhorší však musí být padnout do drápů některého z policejních gangů - vyděračů, mafiánů, výběrčích výpalného, organizátorů falešných konkurzů. 
Můžeme to shrnout: v pořádku nejsou ani soudy, ani státní zastupitelství, ani policie. Jsou to skrýše komunistických (řečeno jejich slovníkem) živlů. Často v nápadné míře samy kryjí či produkují zločin. Ve stejně nápadné míře proti zločinu nekonají, když konat mají. U různých politicky či osobně motivovaných nesmyslů (typu Kořistkovy miliony) se mohou přetrhnout. Jindy i pod dohledem státních zástupců nechá policie závažná podezření politiků z korupce ležet. Zato nevinné lidi často stíhá s obdivuhodnou vehemencí, zejména když mohou ohrozit někoho nahoře. 
	Některé politicko-policejní historky připomínají USA za časů Al Capona. Zatčení, protizatčení, vraždy, tajnosti, nečinnost, mlčení orgánů, divná podezření, pach, kolem kterého se chodí, jako by nebyl. Státní úředník má v krabici desítky milionů. Ministr má divnou sumu v trezoru, jiný záhadně rozdělí stamilionovou dotaci, aby o ní mohl rozhodnout sám. Nic nemá konec. 
	Otázkou je, jestli jsou dnes ty komunistické relikty to nejhorší, čím svět úřední spravedlnosti a bezpečnosti trpí. Má ještě horší nemoc: je prolezlý lháři a ziskuchtivci, slouží nikoli zákonu, nýbrž politice. Ale jde asi o jeden rybník - právě tyto neřesti jsou pro komunistické slouhy charakteristické. 
	Ovšem jaký pán, takový krám. Bublan to vše nezná, nemá informace, věc není uzavřená, teče jakési spící vyšetřování, zatímco by ministr měl cloumat celým resortem jak uragán. 
	Poměry v policii, ve státním zastupitelství a v soudnictví - to je hned vedle podoby sociálního a zdravotního systému to největší předvolební téma. Zpackaná bitka s technaři žádné volební téma není -krom jediného: že celou tuto problematiku komicky osvětluje. Místo aby policie skutečně ochránila soukromý majetek a svobodu občanů (všech), vyráchá se v nesmyslné brutalitě. Činitelé to korunují. Lžou. Paroubek jede na místo činu, aby jako ruský děržimorda neviděl přístupovou cestu, nýbrž žloutenku, a jako týž Rus se neohrabaně patlá ve skandálu, který mu na jeho popud policie připravila. 
	Čeká nás vyhánění lidí označkovaných komunismem. Bude neúspěšné, zas se někam zavrtají. Kdo však vyžene to skutečně zničující: prolhané politiky, chamtivé a neschopné úřednictvo? Oni? Nějaká jejich inspekce? Dají se zkontrolovat a vsaďte se - budou čistí. 

***

V pořádku nejsou ani soudy, ani státní zastupitelství, ani policie. Jsou to skrýše komunistických živlů. Často v nápadné míře samy kryjí či produkují zločin. Ve stejně nápadné míře proti zločinu nekonají, když konat mají. 

Foto popis| KAREL STEIGERWALDFoto popis| KAREL STEIGERWALD

Paradox očisty
5.8.2005    Mladá fronta DNES    str. 06    Názory
    KAREL STEIGERWALD        
Glosy 

Senát schválil do funkce ústavního soudce soudkyni Formánkovou, jejíž kandidatura byla předmětem ostrých sporů. Kritici vyčítali soudkyni, že nemá dostatečnou odbornou proslulost, že v roce 1996 podporovala ve volbách kandidáta Kulhánka (ODS), a především, že v roce 1980 posloužila komunistům tím, že odsoudila hostinského, který na ně nadával. Senát námitky nakonec neuznal a soudkyni schválil. Odsouzení hostinského Formánkové čest skutečně nedělá. Kritici ovšem měli být důslednější. Už jen být za komunistů soudcem je neslušné. 
Každý tehdy věděl, že i soudce musí před nimi ohýbat hřbet, jinak soudcem nebude. Dokonce sám fakt, že někdo chtěl studovat právo, byl nemravný: vždyť to bylo komunistické třídní revoluční právo. 
	Očista naší společnosti je sice nutná, ale také nemožná. Třeba je Formánková i s tím jedním hostinským stále ještě na té lepší části soudcovské škály.

Bití i Barková: zaostalost
4.8.2005    Mladá fronta DNES    str. 06    Názory
    KAREL STEIGERWALD        
Gross padl, protože měl nepořádek v soukromých financích. 
Otřáslo to zemí i stranou. 
Půl roku nás všechny zaměstnával Grossův byt. Pak ho strana z pudu sebezáchovy hodila do moře. Přitom Gross krátce předtím začínal jako spása, řešení, východisko, nová politika věcnosti a rozumu. Byl oblíbený. 
	Paroubek se Grossovi jakoby podobá. Přišel jako východisko, řešení, rozumný člověk, s každým se dohodne. Stačí tři dny a vše se ve zlé obrací. Pan pragmatik, věcný tvor, který se s každým věcně dohodne, se změnil v mistra bití – náhle po vzoru Grossově sám sobě udělal malér. Má to napjaté, možná ho strana odstraní a místo něj nasadí (do třetice) asi už premiéra nestraníka. 
	Podobný osud měl i první z nich: Zeman. Byl spásou, záchranou, zvedl stranu vzhůru. A konec? Když chtěl být prezidentem, vlastní strana jej podtrhla. Sociální demokracie je podnik pravidelně likvidující své předáky, šéfy vlád, kandidáty na Hrad. Proč? 
	Všichni jsou rádi, že padl Gross. Nikdo neoplakává Zemana. S Paroubkem se to kýve. Ale Grossův problém nebyl byt. Paroubkův problém není bití lidí. Oba mají problém hlubší: jak vládnou. Všichni do omrzení řeší okrajovou zplodinu: vládci čachrují a bijí. Hlavní problém, jemuž by seměla veškerá politika věnovat, utíká: tato země stagnuje a tlačí se vší silou do pozadí. Už jen skutečnost, že nevěrohodné mlácení lidí je hlavní politické téma (místo stagnující reformy a málo fungujícího státu), upozorňuje, kam se tlačíme – kamsi k Ukrajině či o kus dál. Jako by nebyla stokrát vážnější témata. To ukrajinství je v tom, že nám vláda z bití lidí dělá hlavní téma – jako někde u Uralu. Česká země zaostává. Chlubí se tou samozřejmostí, že vstoupila do EU – jako deset dalších států. Chlubí se, že mezi nimi má druhé nejlepší výsledky – po Slovinsku. Zapomněla, že před osmdesáti lety byla česká země o sto let napřed – i před Slovinskem. V komunismu jsme vězeli všichni, ale my z toho lezeme jako největší invalidi. Úspěšně se u nás šíří ty nejhloupější komunistické resentimenty, u nás je nejvíc lůzovité zloby – toho, co se dá nazvat „postkomunistická sebedestrukce“. Nestěžujme si na politiky, žijí z toho pokrmu, co jim český lid nabízí. Paroubek má nos – dal bít technaře, protože si je jistý, že to lid ocení. Gross neměl padnout kvůli bytu, nýbrž kvůli hrůznému vládnutí. To však nikdo nerozebírá – byt stačí. Paroubek nedal bít ty divné lidi, protože je krutý, nýbrž proto, že bystře postřehl – budou body. Bití bude mít u lidu úspěch. 
	Zaostáváme i vůči zaostalým zemím. Česká nafoukanost – prý hnízdo demokracie a prosperity – havaruje. Paroubek si libuje, abych to řekl jako metaforu, že jsme předběhli Litvu, a tento úspěch přičítá i sobě. Ale pozor – Litva, zaostalý stát, brzy trhne nás. Co se to stalo s Čechy? Místo pokroku, progrese, lidské i technické, umělecké, jde dopředu banalita, staroba. I z té sociální demokracie udělali skanzen z dob parních strojů. Už brzy se tu zas bude studovat mladý Marx. 
	Aféra technobití je jako ten případ Barkové – hloupá, zbytečná, uralská. Země trpí problémy, které nikdo neřeší. 

***

Paroubek si libuje, abych to řekl jako metaforu, že jsme předběhli Litvu, a tento úspěch jaksi přičítá i sobě. Ale pozor – Litva, zaostalý stát, brzy trhne nás. Co se to stalo s Čechy? 

Foto popis| Foto popis|

Policie aféru nevyřešila, nýbrž vyvolala
2.8.2005    Mladá fronta DNES    str. 06    Názory
    KAREL STEIGERWALD        
Netolerance je největší český problém už léta. Dlouho jsem si myslel, že potírání každého, kdo je jiný, je komunistická vášeň. Komunismus je v úpadku a neduh trvá. 
	Paroubek se o tuto českou provinční mentalitu chtěl vychytrale opřít: mlátit něco tak protivně odlišného, jako jsou ti trhlí tanečníci, určitě schválí většina lidí. Problém Paroubkova masakru nevězí v zákonech, nýbrž ve společenské atmosféře. Co se mezi lidmi schvaluje, co se odmítá, kdo je proti čemu a kdo ne. Paroubek by křepčící tanečníky vyvezl za hranice, připadají mu hnusní. Proevropský premiér zapomněl, že jsou to jeho evropští spoluobčané, od kterých jej už nedělí žádná hranice. 
	Tisíc policistů na louce - to už je nějaká ekologická zátěž. Produkovali střepy z lahví, piksly, dýmovnice, vytloukali skla aut. Někdo měl ty policisty přepadnout a vytlačit z luk. Jako obvykle ve jménu pořádku vyvolala policie velký nepořádek. Bublan by měl odvolat podpis Charty. Vznikla jako důsledek masakru hudebníků, které komunisti nenáviděli, protože byli jiní. Režim měl stejné argumenty jako dnes Bublan: porušují zákon, obtěžují hlukem, berou drogy. A jsou jiní. 
	Svobody měl komunistický stát plnou ústavu i hubu. Co mu chybělo, byla tolerance a velkorysost. Svoboda je vždy víc než pořádek. Příčinou moderního státu není Paroubek, nýbrž právě ta svoboda. Vláda mlátí lidi, kteří se o ni nezajímají. Je to mlácení přiměřené? Paroubkovi ano, podupané trávě ne. Zákrok policie zdevastoval krajinu a obtěžoval veřejnost mnohem víc než ti pošukové, na které si policie brutálně vyšlápla. Policie chce chránit něco, co sama poškozuje. 
	Ministr vnitra a premiér si zahrávají. V politicky delikátní situaci se postavili na stranu brutality proti svobodě. Možná že česká společnost už má státního násilí, nesnášenlivosti a neschopnosti úřadů dost. Ale možná, že ty dva podrží. Řežte je hlava nehlava, to je také státní ideologie. Dlouho však nevydrží.

Paroubkův technomasakr
1.8.2005    Mladá fronta DNES    str. 06    Názory
    KAREL STEIGERWALD        
MLADÁ FRONTA DNES 

Paroubek má na krku politickou krizi. Nezvládnutý útok na tanečníky padá na jeho hlavu. 
Vpátek se zasazoval za tvrdý zásah, dával doporučení jako diktátor, v sobotu už mu zřejmě někdo poradil, že není pro předsedu vlády vhodné dávat policii pokyny. Tak couvl a začal se odvolávat na státní zástupce. 
	Zásah byl nesmyslný, neprofesionální, vyvolal krizi, aniž technařský problém vyřešil. Vládě nasadil škrabošku husákismu. 
„Udržet pořádek“ bývalo normalizační heslo. 
	Útoky policie na shromážděné obyvatelstvo jsou v demokratické zemi vždy problematické. Zejména když se obyvatelstvo chová nenásilně. Útoky, omlouvané tím, že shromáždění obtěžuje hlukem či páchá škody na pozemcích, nepřinesou nikdy nic dobrého. Paroubek, stejně jako jeho předchůdci, kteří vysílali policii na lidi, kalkuloval politicky: Ukážu tvrdou ruku, u lidí mi to pomůže. Motocyklové závodníky a jejich diváky (kteří také obtěžují hlukem a dupou po pozemcích) policie nechá. Nepřepadne ani demonstraci, protože by to bylo příliš absurdní. Nevrhla se na dav jásající po Naganu, ačkoliv porušil každý zákon, který vás napadne, a udělal z centra Prahy slavící peklo. Zato na tanečníky, kteří tyto škody páchají mimo velká sídla, se vrhla s chutí. Tanečníci nejsou zlatí hoši, fetují a podivně skáčou. Slušný občan policejní útok podpoří. 
	Policie má problémy se zločinností, korupcí, ochranou majetku, nemá však problémy občany mlátit. Je to jako vždy: čím méně profesionality, tím více hrubosti. Ironik by řekl: tanečníci neměli na úplatek, tak je policie zmydlila. Paroubek se přepočítal, jeho „tvrdá ruka“ není důvodem k uznání, nýbrž k demisi. 
	Bez policejního zákroku bychom měli podupané louky, odpadky a naštvané vesničany obtěžované hlukem a davem. Čili totéž, co nás postihuje po každém velkém shromáždění, fotbalovými orgiemi počínaje a Velkou cenou Brna konče. S policejním zásahem máme na krku politickou krizi. Paroubek chce vládnout jako za časů, kdy vládl restauracím. To se líbit nebude. Technomasakr jeho pověstí otřese. Má ale štěstí, do voleb blízko. Nikdo už nechce s vládou hýbat. Zimní král vydrží. Otázkou je, čeho se ještě dopustí. 

***

Zásah byl nesmyslný, neprofesionální, vyvolal krizovou situaci, aniž technařský problém vyřešil 

Foto popis| Foto popis|

Ústecký masakr
30.7.2005    Mladá fronta DNES    str. 06    Názory
    KAREL STEIGERWALD        
Dějiny nelze napravit, ale musíme je znát 

Před šedesáti lety vybuchl v Krásném Březně muniční sklad a vzápětí v Ústí nad Labem vybuchl podle jedněch lidový hněv, podle jiných zuřivost lůzy či z pozadí organizovaný pogrom. 
Obětí spočetli Němci několik set, Češi asi sto. 
	Češi o masakru neradi slyší. 
Chtějí jej zakrýt poukazem na předchozí zvěrstva německá. 
Němci o masakru mluví rádi. 
Chtějí jím ta šestiletá zvěrstva naopak zakrýt či oslabit. Pro Čechy je masakr důsledkem kruté německé okupace. Bez ní by k masakru bezpochyby nemohlo dojít. Pro Němce je masakr vraždou nevinných civilních obyvatel a příkladem toho, že nejen na německé straně, nýbrž i v řadách vítězů byla krutost a zločiny. Němci upozorňují, že tyto české zločiny nebyly nikdy vyšetřeny, souzeny a potrestány. 
	Oba postoje jsou nesmiřitelné. Jejich důsledné zastávání může vést jedině k nějakému novému násilí, k nové křivdě na té či oné straně. Diskuse o tom, která strana má víc pravdy, která méně, nemají smysl. Smysl má jedině věta: Po šestileté kruté německé okupaci, plné vražd Čechů, vraždili stejně krutě také Češi Němce. Většina tehdejších Čechů už nežije. Nežijí ani tehdejší Němci. Pachatelé jsou pryč, žijí jen ty kruté děje - napravovat se nedají, ale je možné si je pamatovat. Kdyby bylo možné je odvolat, rádi bychom je odvolali. Ale jsou v dějinách a křičí na nás. Poučení pro nás Čechy: jak snadné je stát se bestií. Poučení pro nás Němce: česká bestialita tu naši nezmenšila. Divíme se dnes arabskému terorismu. Připadá nám středověký, bestiální. Sami od toho středověku nejsme vzdáleni. Němci měli bestiální stát před šedesáti lety. Po pádu nacistického Německa bestiální pořádek zavládl ve východní půlce Evropy. Zanikl nedávno. 
	Pokud se chceme bestialitě vyhnout, nenapravujme dávno uplynulé děje. Dělejme lepším to, co žijeme nyní, a to, co nás čeká.

Paroubek letí vysoko
29.7.2005    Mladá fronta DNES    str. 06    Názory
    KAREL STEIGERWALD        
Premiér Paroubek dosáhl v průzkumu neuvěřitelných 63 procent popularity. Pro jeho příznivce je to důvod k velké oslavě. Vysoko holoubek vylétl, hluboko padne, mohou se utěšovat jeho odpůrci. 
Obě strany se dočkají rozřešení. 
	Otázkou už dnes je, co to číslo znamená a odkud je změřeno. Jestli je to měřeno od nízké hladiny padlého Grosse, vypovídá především o Grossovi: tak hluboko padl. Měl, řečeno matematicky, minus šedesát tři. Po Grossovi každý králem. Je-li to však měřeno od jakéhosi ideálu politika, potěš nás bůh. Gross sám míval také přes šedesát procent - že záhy padne, slepá veřejnost ještě neviděla. Třetí možností je, že číslo je měřeno od ODS. Že vyjadřuje výstižně aktivitu a nápady konkurence, podle věty „vypadám dobře, protože vy to děláte špatně“. Čím ODS hůře, tím Paroubek lépe. A naopak.

Poslanec ponížený levným obědem
28.7.2005    Mladá fronta DNES    str. 06    Názory
    KAREL STEIGERWALD        
MLADÁ FRONTA DNES 

Pro odpočinek poslanců má stát na Lipnici ubytovnu, čtyřicet tři korun za noc. 
Roční výdaje pět milionů, příjem milion. Čtyři miliony ztráta. Podobný podnik má Sněmovna v Harrachově. 
	Stát je kurník a peníze, které z něj lehkomyslně vyletují, jsou kdákavé slípky. Počínat si každý z nás jako stát, dávno bychom zhynuli hlady. Stát má štěstí, totiž nás a naše peněženky. Ovšem co jsou rekreační střediska a v nich promarněné miliony proti těm velkým ztrátám - třeba státem prohrané arbitráže, zahraniční nezaplacené či špatně prodané pohledávky nebo to nejbolavější: armády státních zaměstnanců a jejich ustavičný nárůst! Stát je firma velmi nákladná, nerentabilní, s nulovou chutí k úsporám a zvyšování produktivity. 
	Poslanci se ze všech stran obalili všelijakými úlevami, slevami, levnými obědy, letenkami zdarma. Celý tento vějíř požitků mají pod pokličkou zcela nesmyslné a zbytečné imunity, další středověké výsady. Nejinak ostatní státem placení lidé. Ale pozor - stát je svého druhu samoživitel, na státní prebendy si nedají lidé sáhnout, jsou to také voliči, volí se a rozdávají si navzájem a ti zvolení to vědí. Hlasy u voleb se dávají podle státní štědrosti. Nejlépe ze všech to ví premiér Paroubek, který otevřel státní náruč nejšířeji. 
Skoro každý od jeho vlády dostane do voleb nějakou tu stokorunu, nějaké haléře. Drobné dostaneme, velké zaplatíme. 
	Vysocí činitelé jsou obestřeni systémem „nepeněžního plnění“, všelijakými nenápadnými příplatky, dávkami, výhodičkami a vymoženostmi, levným obědem počínaje, internetem zdarma konče. Je to podivný zvyk ze socialismu, kdy se věřilo, že peníze postupně vymizí a nepeněžní dobrodiní státu je nahradí. Poslanec chlemtající levný oběd - dar od státu - je tvor ponížený. Stát však potřebuje činitele důstojné. Odstraňte, páni, všechna pobočná obročí a podivná županská práva prvních nocí pro všechno to úřednictvo, poslanectvo a jiné činitelstvo. Důstojnost se k vám vrátí. 

***

Počínat si každý z nás jako stát, dávno bychom zhynuli hlady. Stát má štěstí, totiž nás a naše peněženky. 

Foto popis| KAREL STEIGERWALDFoto popis| KAREL STEIGERWALD

Už zas kodex
27.7.2005    Mladá fronta DNES    str. 06    Názory
    KAREL STEIGERWALD        
MLADÁ FRONTA DNES 

Slohová cvičení mravnost neposílí 

Je takový zákon: čím víc nemravnosti, tím víc etických kodexů. Jeden takový pod názvem Zaorálkův kodex právě na sebe chystá parlament. 
	Poslanci se v něm zavážou k něčemu zcela samozřejmému: že budou mandát vykonávat dobře a poctivě. Když přijmou úplatek, ať už peníze nebo dar, ohlásí to do třiceti dnů. Na půdě parlamentu se budou setkávat jen s těmi lobbisty, kteří se předtím registrovali podle předpisů Sněmovny. S ostatními lobbisty se setkají jinde. 
	Dvě položky Zaorálkova elaborátu jakýsi smysl mají: poslanci nebudou zaměstnávat rodinné příslušníky a po dobu volebního období nezmění poslanecký klub. První by však lépe vyřešilo, kdyby v odměňování poslanců byl přehledný pořádek: místo nepřehledného systému příplatků a náhrad jeden plat, za který si poslanec opatřuje, co k práci potřebuje. Politická turistika není pěkný jev, ale její zákaz zesílí moc stran nad poslanci. Proč má být poslanec, který se se svou stranou rozešel, dál v jejím klubu? 
Za zákazem se skrývá hlubší problém: čí je mandát? Poslance, nebo jeho strany? Zákaz to neřeší. Dohromady je kodex, jako většina podobných výtvorů, formální spisek plný zbytečných frází. Poslanec se například řídí veřejným zájmem - ovšem co je veřejný zájem, to si lidé i poslanci často představují protichůdně. Mohli si tam také dát, že se nebudou klouzat po chodbách. Kodex může platit, nebo nemusí, nic neovlivní. Poslanci asi očekávají, že vylepší jejich pošramocenou reputaci. 
	Tu by možná lépe vylepšili, kdyby věnovali víc pozornosti například fungování spravedlnosti, policie, soudů. Zlepšování tohoto území by bylo záslužnější než tvorba bezvýznamných spisků.

Postřehy dne
26.7.2005    Mladá fronta DNES    str. 08    Názory
    KAREL STEIGERWALD        
HORÁKOVOU ZAVRAŽDILI komunisté. V neděli o tom byl na letní filmové škole v Hradišti dokument, který si natočili sami vrazi. Uvede jej brzy Česká televize? Neuvedla dodnes mnoho dalších dokumentů z dob komunistické vlády. Také nepřipravila takřka žádné nové dokumentární filmy o našich moderních dějinách, v kterých se to atraktivními kruťasy jen hemží. O kdejakém nacistickém ometákovi jsme už viděli filmů šest, nad naší vlastní minulosti leží stále ještě temný stín. Role české televize v jeho odhánění je mizivá. Přesněji: veřejnoprávní. 

KOŘISTKŮV PŘÍPAD SE ZASE HÝBE. Policie bude až do konce srpna zkoumat výpověď spisovatele Sommera. Ten si po roce vzpomněl, že slyšel, jak Kořistkovi nabízejí úplatek, když nechá padnout vládu. Je to pět týdnů policejní práce. Čím ji policie naplní? Někdo řekne, že něco slyšel, a policie pět týdnů dře. Jak? Co udělá? Čím naplní ten dlouhý čas? Jakou prací? Hádejme, fantazírujme. 

BABINSKÝ MÁ TAKÉ VÝROČÍ. Je tomu 126 let, co zemřel. S dneškem měl podobné příhody. Při zatčení kousl rychtáře a uprchl neexistujícím oknem jako boháč z Černošic. Rozsudku se dočkal na dnešní dobu zázračně rychle, za šest let. 

Foto autor| FOTO: ARCHIV
Foto popis| Jak to bylo s Horákovou, už někteří víme. Ale co všechno ještě nevíme?Foto autor| FOTO: ARCHIV
Foto popis| Jak to bylo s Horákovou, už někteří víme. Ale co všechno ještě nevíme?

Svého druhu svobodný lev
25.7.2005    Mladá fronta DNES    str. 09    Názory
    KAREL STEIGERWALD        
PAVEL DOSTÁL: Čím byl pro své přátele politik a hlavně otevřený člověk 

Politický rozměr osobnosti Pavla Dostála zhodnotí jistě ze svých hledisek mnozí. Co bylo na této renesančně rozevláté postavě s šálou nejpřitažlivější pro mne, byl rozměr lidský. Do své politické činnosti i do činnosti ministra vkládal Pavel víc než politiku - dimenzi nadpolitickou, dimenzi tolerance a respektu. Kolik je v naší rozhádané a nenávistí prosáklé politické zemi lidí, kteří si dokážou vážit současně Václava Havla i Václava Klause a přátelit se s Milošem Bimbo Zemanem, abych použil příklad nejvýraznější. Dostál představoval, co u nás málokdo umí: věděl, že vášně politické mají přísnou hranici tam, kde je slušnost, úcta a respekt, věděl, že politika je jen jedna z našich vášní, že jsou i takové věci lidské, které jsou za ní a nad ní. S radostí a úsměvem jsme se navzájem přátelsky titulovali: můj milý a nejoblíbenější nepříteli. To proto, že naše politické názory byly naprosto rozdílné, zato však naše názory na život a (řekněme) kumšt byly si velmi blízké. 

Vzácné koření 

	Byl originální a přitažlivým způsobem nezávislý. Sledoval vlastní názor a vlastní cit. Dával mu přednost před politickým názorem vlastní strany. Používal v Čechách vzácného koření - rozhodoval se originálně, odvážně a riskantně. Za pomoci tohoto koření obsazoval různé ministerské posty a posty v kulturních institucích státu. Jeho rozhodnutí byla kontroverzní, ale stál za nimi. Lidé od něho nedostávali jmenování proto, že byli vyslanci či chráněnci té či oné politické síly, nýbrž proto, že akceptoval jejich názor a jejich plány. A to je další vzácnost, jíž disponoval. Šeď postoje a šeď rozhodnutí - to nebyl jeho styl. I jako ministr nosil náušnici, šálu v létě, každému tykal, každému říkal Evko, Štajgi, Barťáku, Lucko. Shakespearovi řekl by Wildo. Stejně nezávislý byl v hlavě. Když ho Knížák, výstřední postava, přesvědčil o svém, stál za ním bez ohledu na kritiku, která na něj padala. Toho by se odvážil málokterý český politik. Česká rozhodnutí jsou obvykle opatrná, průměrná, nudná a bez ohlasu. Ohlas mají, leda když jsou ještě k tomu i hloupá. Odvaha není pro českého politika cennost. Dostál odvahu měl. Kritizovat jste ho mohli, nesouhlasit s ním také, ale odvahu jsme mu upřít nemohli. Před občasným hněvem vlastní strany jej chránila obliba a přízeň kulturní veřejnosti. Velkým výkonem nezávislosti byl jeho hlas pro Václava Klause v prezidentské volbě. A navíc - veřejný. Říkal do řad své levice: lepšího nemáte. A šel Klausovi veřejně blahopřát. Na rozdíl od těch, kteří své hlasy pro jistotu skryli. Ve své straně, kde se vylučuje pro menší nekázeň, to přežil - takto veřejně traktovanou nezávislost si nikdo netroufl napadnout. Dostál byl svého druhu svobodný lev. 

Posedlý uměním 

	Ministr posedlý uměním. Byl všude, v divadlech, na koncertech, ve výstavních síních. Každého chtěl znát. Měl v sobě jakési zdravé lidové socdemáctví. Když už jim nemůžu dát prachy, alespoň je podpořím, že přijdu na premiéru, říkával. Ať lidi vidí, že ministr kultury o nich ví. 
	Nikdo u nás neví, co to vlastně je být ministrem kultury. Nejspíš si všichni myslí: Dává peníze. Či má dávat peníze. Pavel dal ministrování tento dobrý lidový obsah: šálu, náušnici a pocit, že kultura má svého ministra. Na rozdíl od mnoha jeho předchůdců, neviditelných ministrůúředníků, které jsme neznali snad ani jménem. 
	Umřel ministr všech. Přesněji, všech, kteří svobodný a tolerantní lidský svět dokážou cítit a uznávat. Nahradit Pavla Dostála bude velmi obtížné. Totiž nemožné. 

Foto autor| FOTO: MAFA - NGUYEN PHUONG THAO
Foto popis| PAVEL DOSTÁLFoto autor| FOTO: MAFA - NGUYEN PHUONG THAO
Foto popis| PAVEL DOSTÁL

Rumový proces
23.7.2005    Mladá fronta DNES    str. 08    Názory
    KAREL STEIGERWALD        
Deset let úsilí: jeden podmíněný rozsudek 

MLADÁ FRONTA DNES

Další špatná zpráva ze světa policie, žalobců a spravedlnosti: po třinácti letech zprostil soud obžaloby šest ze sedmi žalovaných. 
Sedmému (ženě) dal podmínečný trest za něco jiného. Tak skončila po desetiletém, drahém, namáhavém a vleklém souzení slavná rumová aféra, kdysi hýbající naším světem. 
	O co šlo? Obžalovaní měli při fingovaném prodeji do zahraničí zkrátit stát na dani z obratu o desítky milionů. Vyšetřování bylo nesmírně dlouhé, komplikované, mělo zajímavý průběh. Připomeňme si křiklavé momenty: V roce 1996 vrchní soud zrušil rozhodnutí nižšího ostravského soudu kvůli procesním chybám a nařídil nový proces. To se ostravskému soudu nepovedlo. V letech 1996-99 několikrát bezúspěšně nařídil hlavní líčení. Lidi nepřišli. V roce 2001 porušil Nejvyšší soud v Brně soudní klid a případ delegoval do Hradce Králové, aby odpadly problémy s dojížděním obžalovaných, kteří do Ostravy k soudu nejezdili. (Asi věděli, jaký to má smysl. Včera pro zprošťující rozsudek přijel také jen jeden z nich.) 
	Včerejší vysvětlení soudu je jednoduché a lehce pochopitelné: Obžalovaní nebyli povinni zaplatit daň z obratu. Tečka. Ale nezaplétejme se do takřka nepřehledného dění. Deset let se vyšetřovalo, soudilo a nic z toho. Můžete se radovat: Spravedlnost konečně zvítězila. Ale můžete také říci: Mohla zvítězit před deseti lety. Nebo: Jakápak spravedlnost, ničemu nevěřím. Před deseti lety dostali od spravedlnosti tři až osm let. Dnes jsou v očích téže spravedlnosti nevinní. Brát desetiletý soudní děj za věrohodný může jen bláhový tvor. 
Ostatní chápou: šlendrián, neschopnost, slepota a třeba i něco horšího. Je u nás moc zločinů, málo trestů, mnoho frašek. Asi to spolu souvisí.

Postřehy dne
22.7.2005    Mladá fronta DNES    str. 06    Názory
    KAREL STEIGERWALD        
PAROUBEK SE O DOVOLENÉ chtěl na skok stavit na lodi agenta StB. Agent je Paroubkovým dávným přítelem. Některé lidi to může rozrušit, ale mnozí už nad tím mávnou rukou. Karty se zvolna obracejí, kamarádit s agentem StB už není hanba. Možná se dočkáme, že to bude naopak: hanba pro estébáka za to, že kamarádí s Paroubkem. 
GROSSOVA AFÉRA se už půl roku vyšetřuje. Kořistkova bude mít za chvíli roční výročí - také se prý stále vyšetřuje. Laikům to může vrtat hlavou. Co se na tak jasných událostech tak dlouho vyšetřuje? Nu přece nic. Jde o slavnou českou policejní metodu: spis leží, čas běží. 
ČEŠI UTRATÍ za rok šest miliard za zmrzlinu. Tato letní zpráva by mohla inspirovat vládu: zakázat v Česku nezdravou zmrzlinu a šest ušetřených miliard voličům vzít a použít je na dávky a přídavky pro lidi, kteří žádné dosud nedostávají. Bez zmrzliny se každý obejde, bez dávek nikoliv. 
AMERIČANI SE BOJÍ rakví z Číny. Jsou levnější než americké. Smrt vůbec zlevňuje. Je to dáno klesajícími mzdovými náklady a stoupající produktivitou při produkci mrtvých. Typické letní zprávy: Šlápl v Chorvatsku na minu. Při havárii zemřel řidič a tři děti. Mladík odpálil bombu ve vlaku. Opilec zabil cyklistu. V neděli bude horko. 

Foto autor| FOTO: MAFA - MICHAL SVÁČEK
Foto popis| Jiří Paroubek stráví část své dovolené s agentem StB.Foto autor| FOTO: MAFA - MICHAL SVÁČEK
Foto popis| Jiří Paroubek stráví část své dovolené s agentem StB.

Kuplíři a vyděrači
21.7.2005    Mladá fronta DNES    str. 08    Názory
    KAREL STEIGERWALD        
Zločin v policii, v BIS, mezi soudci 

MLADÁ FRONTA DNES 

Krajský soud v Ústí nad Labem musel propustit tlupu mezinárodních kuplířů těsně před rozsudkem - pro hrubé chyby nižšího soudu v Teplicích. Kuplířům hrozilo víc než deset let, dnes už jsou jistě za horami. 
	Nad orgány se už zase stmívá. Neštěstí se k nim přibližuje v hejnech. Nejen kuplíři u soudu - po útěku „miliardáře“ oknem na WC, což se týkalo exkluzivní policejní jednotky, přišlo neštěstí také do policie cizinecké. Za mnohamilionové úplatky zařizovali její činitelé prodlužování pobytu cizinců, rozuměj prostitutek. Neštěstí postihlo i BIS, luxusní tajnou službu. Její důstojník vybíral výpalné od podnikatelů. To jsou události posledních dnů. Kdo zabrousí hlouběji do minulosti, vzpomene si na další. Státní orgány už postihlo každé možné neštěstí. 
	Nejde pochopitelně o neštěstí, jde o zločiny nejhrubšího zrna, jejichž virus se zabydlel, řečeno s obrazností dramatika Havla, přímo ve skladu antibiotik. Ti, kdo mají zločin stíhat, jej sami páchají. A žádné zuřivé vlny odporu se proti těmto vlnám zločinu nezvedají. Probíhají jakási mátožná vyšetřování, ospalé poznámky, laxnost místo burácivých uragánů bourajících shnilost v policii, tajných službách i soudnictví. Jako by i vyšetřovatelé zločinů těch složek a politické vedení nad nimi byli jejich zkorumpovanou částí. S potupnými aférami, které už léta hnijí v šanonech, může stát vycpat obří pytel. Vyšetřuje se, čas tiká, úřednictvo spí a stopy se ztrácejí... 
	Zprávy o zločinech ve státních úřadech nás drtí, činitelé jsou klidní. Ani v případě útěku boháče nemají dodnes žádné zvláštní podezření. Nemají také v plánu žádné zásahy do těchto zkorumpovaných světů. Naopak vám s ministrem vnitra v čele potutelně řeknou: Však jsme ty zločiny odhalili, to svědčí pro nás. 
	Pro ně možná. Pro stát je to povážlivé zlo.

Islám tak, i naopak
20.7.2005    Mladá fronta DNES    str. 08    Názory
    KAREL STEIGERWALD        
Český muslim teror odsuzuje 

MLADÁ FRONTA DNES 

Čeští muslimové věří, že mezi nimi se žádný terorista neschovává. 
Věří, že teroristický čin odporuje islámskému náboženství, které praví: Kdo zabije jednoho člověka, jako by zabil celé lidstvo. To jsou dobré zprávy. Pokud jim však nemuslimští lidé uvěří zcela, mohou se dočkat i zpráv špatných. Arabští teroristé žijící v Evropě pochopitelně před svým činem jako teroristé nevypadají. Bývají to lidé jemní a kultivovaní. Do výbuchu. Teroristický čin vyvozují z islámského náboženství pomocí jiných citátů než výše uvedený. Je vlastností náboženských a filozofických systémů, že mohou posloužit míru i válce, životu i smrti. Islámská tažení proti nevěřícím nejsou žádnou zvláštností. I křesťané si mohou vzpomenout nejen na svá humanizační poslání a šíření lásky, ale i na strašlivá vraždění. Temné, fanatické a krvavé stránky provázely v dějinách všechna náboženství. 
Debata o charakteru současného islámu bude jistě dlouho pokračovat - od názoru, že muslim nesmí zabít jediného člověka, až po názor, že musí zabít celé nevěřící lidstvo. Bude také debata, proč právě dnes se v islámu tak často prosazuje krvavý extremismus. 
Jde o podivínské hrstky, nebo se rodí nové temné hnutí? 
	Ať tak či jinak, islámští teroristé jsou lidé s náboženským zanícením a velkým ohlasem v islámském světě. Jejich útoky jsou stále nebezpečnější a bezcitnější. 
Rozsáhlé debaty o podstatě a příčinách musí provázet praktické policejní bezpečnostní operace. Spory o to, co káže a nekáže Korán, jsou jedna věc. Výbuchy zas druhá. Naše hrubozrnná policejní mašinerie má těžký úkol: chránit nás před výbuchy a nezničit naši svobodu. Čeští muslimové to zažijí jako první. Bude je policie bedlivě zkoumat, nebo svévolně šikanovat? To první musí, to druhé nejspíše udělá.

Kyvadlo se kývá
1.7.2005    Mladá fronta DNES    str. 06    Názory
    KAREL STEIGERWALD        
Glosy 

Preference ČSSD podle průzkumů stoupají. Zato klesají preference KSČM. Průzkumy potvrzují, co většina pozorovatelů předpokládala: pád obliby ČSSD za Grosse byl způsoben přesunem voličů od socialistů ke komunistům. Dnes běží dav příznivců opačným směrem, na staré pozice. Až klopýtne Paroubek, bude další běh stále stejného hejna. Politici si to všelijak vysvětlují. Vzestup strany přisuzují svým kvalitám, obratné a dobré politice, zatímco za poklesem obliby vidí pletichy nepřátel. Gross prý padl díky působení temných sil či organizovaných skupin. Komunisti si libovali, že jdou nahoru. 
Omyl, to jen socialisti šli dolů. 
	Dnes se raduje Paroubek. Omyl, to jen komunisti spadli. Zabývat se preferencemi je hra. Přikládat jí větší význam, než hry mají, není prozíravé. Politika se děje, kyvadlo se kývá.

Víc zákazů, víc kouření
30.6.2005    Mladá fronta DNES    str. 06    Názory
    KAREL STEIGERWALD        
Protikuřácký zákon je prokuřácký. To je pěkný český styl. S bubnem a hlukem do boje, ale výsledek je hubený jak starý kuřák. Ovšem boj tabákové lobby s nekuřáky poslanci bude pokračovat. Prosadí se přísný zákaz kouření v horách, v jeskyních a mrazicích boxech. Češi rádi umírají na následky kouření. Sněmovna jim to chce vzít, ale to chtění je naštěstí chabé. Politická scenerie strašně ráda reguluje a zakazuje, ale ohleduplně - aby vlk chcípnul hlady a koza byla sežraná. Přísný zákaz kouření tam, kde se už teď nekouří! A přitom: čím víc zákazů, tím víc kouření - to je podivná lidská úměra.

Socialistický národ český
29.6.2005    Mladá fronta DNES    str. 06    Názory
    KAREL STEIGERWALD        
Tu fotografii si pamatujeme z učebnic dějepisu. 
Lid táhl Prahou s transparentem: socialistický národ. Byl říjen 1918. 
	Po bezmála sto letech platí totéž. Ve Sněmovně sedí sto jedenáct socialistických poslanců různého druhu: od trockistů, stalinistů přes sociální demokraty až po jakési zkřivené eurokomunisty a Ransdorfa, což je typ extra. Jako by tato země nic za sto let neprožila, nic nepochopila a z ničeho se nepoučila. Socialistický premiér už ani nezastírá, že komunisti jsou lákavý partner. 
	Lidé nadávají, že se policie (hlavně její vedení) vrací ke starým pořádkům. K aroganci a neprůhlednosti. K praktikám, které komunismus připomínají. Aby ne, když se tím směrem tiše a nenápadně už sedm let šine vláda. Kousek po kousku, zpátky k Husákovi. 
	Paroubek se s komunisty dohodne, až se přejmenují. Tato absurdita nikoho nevzruší. Co to je přejmenovaný komunista? To je komunista bez komunismu? A s jakou tedy ideologií? I ta socdemokratická má ke komunismu blízko. Učením i personálně. Pokud to někoho vzruší, dozví se, že je dnes hysterický antikomunista, protože tenkrát byl sluha režimu, a že návrat komunismu nehrozí. Možná ne, ale divné je, že tyto výtky jdou z úst hlavně komunistů, tehdejších i dnešních. 
	Obě strany jsou si blízké. Není jisté, že to socialistický národ ví. Když spolu půjdou do voleb, bude to logické, i když asi ne taktické. Řadu voličů by to poděsilo, bude lepší vytáhnout čerta z pytle až po volbách. Gottwald také odložil kolchozy na později. 
	Levice spolu dobře spolupracuje, zatímco občanské strany do sebe už patnáct let šijou. Výsledky jejich konkurenční zášti jsou pro levici přesvědčivou municí. Připomíná to těsně poválečné časy: ukázněný levicový blok, proti němu hádavé a sobecké měšťácké křídlo, jehož hlavním cílem bylo vygumovat z politického povrchu agrárníky, nikoliv komunisty. Pro malé a slabé měšťanské strany jsou socialisti nakonec spolehlivějšími partnery než velká pravicová strana - při rozdávání moci, prebend a požitků. Jako tenkrát: než půjdou do pekel, užijí si funkcí. 
	Že by u nás soutěžil pravicový spojenecký blok s levicovým, je nemyslitelné. Soutěž je o úřady, nikoliv o ideály. A o ty se dobře podělí i čert s farářem. Socialistický národ je spokojen. Mizerie politiky mu lichotí: odjakživa to věděl, čekal to a měl pravdu, je to tady. Nahoře jsou darebáci, padni komu padni. Touto ideologií neotřese ani čtyřicet let ničení, vraždění a věznění. Podstatou socialistického národa je nemít žádnou paměť, zato otevřenou hubu. Půlka toho národa byla komunismem krutě postižena. Druhá půlka z něj kořistila. Často to byli titíž lidé: chvíli v base, chvíli u krmelce. 
	Jsme jedinou zemí z ruské komunistické říše, která proti Rusům povstala (1968), nikoliv aby komunismus setřásla, nýbrž aby jej zlepšila. Někdy se zdá, že komunismus je dílo Čechů. Jeho zlepšování nás možná ještě čeká. Učenců k tomu máme všude dost. 

Foto popis| Foto popis|

Dva vrazi, dva tresty
27.6.2005    Mladá fronta DNES    str. 06    Názory
    KAREL STEIGERWALD        
Glosy

Exčlen Ku-klux-klanu dostal šedesát let vězení za rasovou vraždu, kterou spáchal před 41 lety. Exkomunista Vaš za justiční vraždy, které páchal před čtyřiceti až padesáti lety, odsouzen nebyl, protože je to už dávno, co vraždil, a je to promlčené. Místo toho dostane přídavek k penzi jako bojovník proti nacismu, ačkoliv je to také dávno a jeho bojovnictví by mělo být také promlčeno - nikoliv však že se to stalo dávno, nýbrž proto, že odvrácenou stranou toho odbojářství byly Vašovy zločiny. V USA za vraždu z ideových důvodů před půl stoletím šedesát let, v Česku za vraždu z ideových důvodů v téže době - přídavek k důchodu. Je spousta příčin k tomu, abychom pochmurně hloubali o zdejší spravedlnosti, která se nám směje.

Pozor na vládu. Myslí, že v Bruselu žijí andělé
25.6.2005    Mladá fronta DNES    str. 06    Názory
    KAREL STEIGERWALD        
Naše vláda se ráda označuje za „proevropskou“. Přijetí ústavního zákona EU je pro ni dodnes hlavním tématem. Kdo Unii kritizoval, byl koalicí často označován za zpátečníka či nacionalistu, který se bojí čerstvého evropského větru. Kritizovat EU bylo prý zpozdilé a stavělo nás to mimo evropské dění a prezidenta Klause do truchlivého postavení opovrhovaného euroškůdce. 
	Evropské dění ovšem ukázalo, že je vše jinak. Brit Blair podal zásadní kritiku Unie, která vzbudila velký ohlas. Předtím ve Francii a Nizozemsku neprošla evropská ústava. Rodí se nová debata o Evropské unii. O jejím smyslu a cílech. 
Z jasného monolitu se stal klasický evropský problém: nesvorná různost názorů a požadavků, tolik protivná politickým plánovačům. 
	Česká politika často připomíná lokajství: k velkým pánům s ohnutým hřbetem a nataženou rukou. Směrem dolů, k těm menším a k těm, kdo nám nic nedají, zupáctví. Brusel se pro vládní koalici stal rájem štědrých dárců, jako by smyslem evropského sblížení bylo přerozdělovat a nám slíbit víc než jiným. Zatímco v Bruselu žijí andělé, kdo je kritizuje, je zplozencem pekel. 
	Této triviální politice jsme už několik let podrobeni. Je to ryzí politika protievropská. Příčí se největšímu objevu, který kdy Evropa přinesla - objevu diskuse, plurality názorů, tolerance a racionálního myšlení, tedy pilířů toho, čemu říkáme svoboda. To, co předvádí vládní koalice, je fanatismus, sektářství, jistě také v duchu evropských tradic, ale těch temných. A provincialismus, v duchu temných tradic domácích. 
Pokud se EU dočká rozvoje, bude to jen proto, že se opře o tradice individuální svobody proti tradicím regulací z tuhého centra. Každopádně je jasné, že pohyb v Evropské unii je velké politické téma - komplikované a kontroverzní. Státy Evropy je budou v příštích letech bezpochyby složitě řešit. 
	My si ovšem musíme dát pozor na naši slepou vládu. Na její lokajskou neschopnost vidět EU jako problém. Bruselská naivita vlády by nám mohla způsobit potíže. Nikoliv kritikům, nýbrž našim eurolokajům by mohl ujet evropský vlak.

Pád Koláře - konec, nebo začátek?
23.6.2005    Mladá fronta DNES    str. 08    Názory
    KAREL STEIGERWALD        
MLADÁ FRONTA DNES 

Pád policejního prezidenta a jeho podšéfů - to jsou otřesy, které nesmějí znamenat konec zemětřesení, nýbrž začátek. 
	Na odchod byl policejní prezident zralý už mnoho měsíců, ne-li let. 
	Pach z hlubin policie houstl, ale jejího prezidenta inspiroval pouze k omluvám a výmluvám. Policii postihly všechny myslitelné aféry a zločiny, aniž by nastala nějaká očista. Naopak: policie se zakuklila a z kukly se líhl stát ve státě. To nejhorší, co se může policii stát, je proměna v tajuplnou bandu, z níž tu a tam dýchne zločin. 
	Prozkoumat je třeba i vztah policie a politiky. Jsou pochyby, je-li policie dost nezávislá. Případů s politickým zápachem má dost. Ani aféra Kořistka nemůže usnout. Místo stoupající profesionality stoupá v policii hrubost a nadutá arogance. Policie se ráda prezentuje po zuby ozbrojenými těžkooděnci, kteří omylem přepadají nevinné lidi, ale měla by se prezentovat zdvořilými ochránci občanů. 
	Po politickém pádu Koláře musí následovat věrohodné vyšetření a potrestání všech policejních temnot, nejen té poslední z Černošic. Rozhrabaných zločinů policistů je hodně, ukončených případů málo. Po tomto úklidu musí přijít reforma, modernizace, ozdravění či jak to nazvat. 
	Odvolání vedoucích funkcionářů policie může mít tento význam: vláda sáhla po efektním a řízném kroku, aby se zalíbila. Zahrozí, vyhodí pár figur a pojede se dál. Nebo udělá jiný krok: policejní podsvětí rozhrabe a vyčistí. Před veřejnost postaví nový program a věrohodné muže. Paroubek zatím provedl to první. Potlesk čekat nemůže, udělal něco naprosto samozřejmého, co měl udělat už jeho předchůdce. Je myslitelné, aby po tom všem policejní generalita zůstala? 
	Pokud chce premiér získat pověst řízného a ostrého šéfa, musí podniknout další kroky. Hrábnout směle pod policejní pokličku, nelítostně vymýtit zápach policejních zločinů a najít lidi, kteří policii obrodí. To je ovšem mnohem namáhavější než pro efekt srazit z křesla pár postav, které na tom křesle 

***

Pád Koláře může mít tento význam: vláda sáhne po řízném kroku, aby se zalíbila. Zahrozí, vyhodí pár figur a pojede se dál. 

Foto popis| KAREL STEIGERWALDFoto popis| KAREL STEIGERWALD

Policie už je sousto pro policii
21.6.2005    Mladá fronta DNES    str. 06    Názory
    KAREL STEIGERWALD        
MLADÁ FRONTA DNES  

Nejnovější aféra policie: uprchlík. Vyskočil oknem a zmizel. Zbyly po něm miliardy a podivný, dosti podezřelý osud. Ostatně i skok z okna byl notně podezřelý. Málokdo uvěří, že si ten skok miliardář od policie nekoupil. 
	I v dosud známé boháčově minulosti jsou divné švy, které o solidnosti orgánů činných v trestním řízení nesvědčí. Nezákonná vazba, stát platí odškodné, k tomu připiš léta se vlekoucí vyšetřování plus neschopnost napsat žalobu v zákonné lhůtě plus naopak tajemná komnata plná zbraní, nezvěstný otec a miliardy poschovávané po domě. Jako třešničku na tento dort posaď naprosto nepravděpodobný útěk zadrženého a kolem toho skoku z okna rozevři vějíř všech těch náhod, které způsobily, že žádné z předešlých kroků spravedlnosti neměly úspěch. K uvěření se nám klade naprostý nesmysl. Nebo přesněji: zázrak. Jmenuje se prý: selhání jedince. 
Se zázraky to policie daleko nedotáhne. Rejstřík policejních afér, to už je lákavé sousto pro velmi výkonnou policii, ne pro nějaké umrněné inspekce, jejichž vyšetřování a pátrání se pravidelně rozplývá jako pudr v bouři. 
	Policie je zasažena snětí, žádní inscenovaní Kryštofové to nezastřou. Neslyšíme však, že by se někdo chystal k zákroku. Náměstek policejního prezidenta má z útěku toto moudré poučení: Nenechat se prý, lidově řečeno, ukecat od zadrženého. Neměli bychom se ale nechat ukecat od toho náměstka. Ostře vystoupil i ministr vnitra. Naštvalo ho to, řekl. Zločin se má asi na co těšit. Budou prý kázeňské důsledky. Ministr ohlásil, že policejní prezident při útěku nepochybil. 
Tomu se říká rychlé krytí bracha. Policie potřebuje smršť, nějakou zásadní změnu, očistu, převrat, ne fráze a plané řečičky. A to ne od sobotního útěku, nýbrž už dlouho. Sobotní skok není první, nýbrž poslední v dlouhé řadě afér. 
	Ministr vnitra ani policejní prezident závažnou změnu nechystají. Nevědí, že za stav policie včetně sobotní akce jsou odpovědni. Dokonce nejvíc, protože jsou nejvýše. Pokud by tomu tak nebylo, nemusíme takové vysoké úředníky mít. 

Policie je zasažena snětí, žádní inscenovaní Kryštofové to nezastřou. Neslyšíme však, že by se někdo chystal k zákroku. 

Foto popis| Foto popis|

Dvě strany, dvě Evropy
20.6.2005    Mladá fronta DNES    str. 06    Názory
    KAREL STEIGERWALD        
MLADÁ FRONTA DNES 

Konečně včera v televizní debatě pověděli lídři ČSSD a ODS jasně, v čem je podstata českočeského sporu o Evropskou unii. ČSSD vidí smysl Unie v solidaritě neboli v tom, že bohatší státy platí chudším, kdežto ODS považuje EU za instituci hlavně hospodářskou neboli za prostor svobodného podnikání. 
	Pro ČSSD jsou nejdůležitějším smyslem EU dotace. 
Ráda se chlubí, kolik miliard Česká republika dostane. 
EU se v pojetí ČSSD podobá třesoucímu se oslíkovi. ČR línému chuďasovi a Paroubek hodnému strýci, který chudáka k penězům vychytrale přivede. EU dle Paroubka je silný politický prostor, protože jen politika dokáže prosadit a ospravedlnit solidaritu, totiž počínání toho jánošíkovského bandity, který bohatým bere a chudým dává. ODS chce od EU něco jiného: volný pohyb osob a kapitálu, svobodný trh s minimem regulací, tedy velký hospodářský prostor. Oba lídři nevymysleli nic nového, jejich postoje plynou ze stranických ideálů, z volebních programů a politických cílů. 
	Paroubek vábí lidi na cizí peníze. Zájemci se najdou. Málokdo si uvědomí, že po čase z obdarovaných budou plátci. Do EU chtějí už jen země chudší, než je ČR. Navíc Paroubkova vychytralost není příliš velká: chuť přerozdělovat sílí v bruselském centru, ve státech EU slábne. Kdyby Západoevropané slyšeli Paroubka v České televizi, asi by EU ihned rozpustili. Topolánkova Evropa svobodného trhu také neexistuje. Evropská solidarita se spíš podobá sobectví - každý má svůj zájem, ten hájí proti ostatním. Možná je právě to nejsolidnější základ k dalšímu budování Evropy jako svobodného společenství, v němž se uplatňují konkrétní zájmy účastníků, nikoliv teoretické zájmy "Evropy". 
	ČSSD prožila trapné období zmatků a pádu. Za Grossovými strýci zmizela politika. Paroubek je zachránce, má ČSSD vrátit starou slávu. Používá k tomu nejsnazší nástroje: sliby a dávky všem. Jsou to známé postupy, Paroubek je používá nejšikovněji. Ale jsou starodávné, na tomto druhu socialismu velká politická strana už nevyroste. 

Pro ČSSD jsou smyslem Unie dotace. ODS chce od Unie něco jiného: volný pohyb osob a kapitálu, svobodný trh s minimem regulací. 

Foto popis| Foto popis|

Zavřít Havla
18.6.2005    Mladá fronta DNES    str. 06    Názory
    KAREL STEIGERWALD        
Glosy 

Ve Sněmovně je nepořádek. Platy, náhrady a jiné nepřehledné požitky plus nekonečná, zato naprosto zbytečná imunita - to vše vytváří nesympatický obraz Sněmovny jako typického rejdiště českých čachrářů. Imunita se hodí, leda když se nějaký poslanec opije - z politických důvodů ji bohudík nepotřeboval žádný poslanec. Houština materiálních požitků vede k čachrování - i poslanci jsou jen hříšné nádoby, proplácejí manželky, najímají kanceláře u bráchy nebo v sekretariátu své strany. Čas od času se někdo pokusí vnést do této džungle jednoduchost. Například: poslanec má jeden plat na všechno. To je ovšem moc radikální. Naposledy Kalousek: chce napravit alespoň křiklavé detaily: letenky plus diety. Hbití komunisti hned vyrazili do útoku: Vezměte rentu Havlovi, když se má šetřit. Jsou ale nedůslední. Měli by odvážně jako kdysi žádat: Havla rovnou zavřít. Jenže komunismus dnes už není, co býval.

Kradáci
17.6.2005    Mladá fronta DNES    str. 07    Názory
    KAREL STEIGERWALD        
Glosy 

Náměstek ministra financí Zelinka rezignoval. Dodnes nikdo nevěděl, kdo je Zelinka. Jeho okamžik přišel teď. Přenechal peruánský dluh firmě svého známého. Ten dluh v Peru vymohl. Pětadevadesát procent z dvou milionů dolarů si nechal, pět dá státu. Pěkný obchod - zejména když se ukazuje, že dlužné peníze už delší dobu byly v české bance! To je nejstarší tradice české státnosti. Kulišárny, přikrádání, triky, finty. Je to pořád, je toho moc. Úředníci, chudáci zvyklí na trabanta a panelák, náhle čichají k milionům dolarů. Z toho se leda zblázní. Nebo kradou.

Vzlety a pády
16.6.2005    Mladá fronta DNES    str. 08    Názory
    KAREL STEIGERWALD        
Glosy 

Předseda ČSSD Gross konečně oznámil, co všichni víme už dávno: volebním lídrem nebude on, nýbrž předseda vlády Paroubek. 
	Zbývá už jen poslední oznámení: předsedou ČSSD nebude Gross, nýbrž taky Paroubek. Jsou to zprávy, které se Gross asi dozvídá jako poslední. Jeho oslnivá a problematická éra politického dandy je u konce. Napáchal toho dost: střípky a střepy se sčítaly, skládaly, mnohdy se zdálo, že pachatel je nepovalitelný, jindy se jeho trůn přec jen kymácel. Nakonec padl. Nastává éra Paroubka. Vítají jej jako kdysi Špidlu či Grosse. On sám našlapuje opatrně. Určitě má před očima vzlety a pády předchůdců. ČSSD není strana kolektivů, nýbrž jedinců. Hurá za Špidlou, hrr na Špidlu. Pády v ČSSD jsou tak hluboké, jak vysoké jsou vzlety. Paroubek letí vzhůru, Gross do jámy. Jaký asi bude Paroubkův pád?

Je ti hej: super, mega, nej...
14.6.2005    Mladá fronta DNES    str. 06    Názory
    KAREL STEIGERWALD        
Sotva se Paroubek stal premiérem, vyletěly mu preference. Z druhé strany se k němu tlačí superzpěváci. Z intelektuálního světa veřejnoprávní marnotratnosti útočí velcí Čechové. Mají hlasy, procenta, asi i podíly v duších lidí. 
	Valí se to na lidi ustavičně a ze všech stran. Miss, supři, herci roku, snad i malíři měsíce. Tabulky, procenta, síla potlesku, vtip roku, zadek měsíce, prsa století. Mediální osobnosti, jejichž osobnost místo nich tvoří to médium. Pan nic, slečna nula, mají halas, úspěch, potleskoměry, srandosondy, ceckoměry. 
	Je to úmorné. Ale uhnout se nedá. Že v tom žijí zpěváci, budiž, je to branže zábavná. Presují do toho i literáty, naštěstí se jich to nechytá, protože o literáty se už nikdo nezajímá. Je to svět elementární soutěživosti, který vidí tabulku, procenta a body v každé blbosti: svět je super, mega a hyper. Z toho aby se obyčejný blbec zbláznil. 
	Tlak je silný: když nemáš body, nejsi nic. Každý chce vyniknout. Tlačí se nahoru, na hlavu nasadí rohy nebo modrý chuchvalec, v létě lítá v kožichu, v zimě skáče nahý do závěje. Bitva o místo na slunci je krvavá. Omrzliny, infarkty, požírači drog a lidé, kteří jezdí dvousetkilometrovou rychlostí se zavřenýma očima před zraky médií. Snad si někdo všimne aspoň jejich mrtvoly. 
Středověk byl posedlý ostatky svatých. Kdekdo je sbíral. Třísek z Kristova kříže i kostí z nohy svatého kohokoli byly tuny. Tato inflace nebyla nikomu divná, svatost ostatků fascinovala plytký svět. V moderní době tuto plytkost představuje mediální spad všelijakých těch super mega nej vychytávek. Lidé se k nim modlí, citově se rozněcují, drží je za kus nohy, ty božské šašky, lapají jejich boží slova. Včera jsem snídal, řekne supermediální nic, a dav třeští: Ono snídalo! Gotické ostatky byly tajemné, mlčely, bouřily lidskou fantazii. Moderní svatí, megasámeři jsou proti divnosti ostatků polystyrenový výtvor. 
	Politici už do toho také spadli. Paroubek je třetí, protože právě přišel. Lid šílí, média nás zavalují rozbory. Důvěra k politikům - má to smysl? Gross měl obliby po léta vrchovatě, i Vláďa Dlouhý - bez smyslu. Lidé hltají výsledky, statistiky a sytí se všelijakými posvátnými závěry. Za chvíli však bude vše jinak. Kdo dnes ví, co to bylo - ten Gross? Přesto se politici mění v pomíjivé zpěváky a baviče. Řeklo by se, politik je něco věčného. A on je to už taky jen plytký dech obrazovky. 
	Za průzkumy a procenty je kdesi zastřen skutečný život. Ten, který všichni žijeme. Má nízké preference, nikdo ho nevolil a nikdo se o něj nezajímá. Není super, hyper, nej. Přesto jej musíme žít. Jenže jak? V TV nebyl, ve Spy také ne. Je to náš kříž. Žít něco, co nikdo nechce. 

***

Paroubek je třetí, protože právě přišel. Lid šílí, média nás zavalují rozbory. Důvěra k politikům - má to nějaký smysl? Politik už je taky jen plytký duch z obrazovky. 

Foto popis| KAREL STEIGERWALDFoto popis| KAREL STEIGERWALD

Poslanec u královny
13.6.2005    Mladá fronta DNES    str. 07    Názory
    KAREL STEIGERWALD        
Glosa 

Poslanec, nebudu ho jmenovat, udal před padesáti lety otce mého kamaráda, který nechtěl jít na komunistický ples, protože se komunistů štítil. Smrtonosný výrok učinil dvacetiletý pachatel ve vlaku s děvčaty u příležitosti debaty o tancování. Udání mělo tyto následky: pachatele vyhodili z vysoké školy, pak vojna, PTP, tragický celoživotní osud, jak z Čechova. 
Udavač měl osud opačný: vysoká škola, akademická dráha, psaní jedné ústavy, druhé ústavy, třetí ústavy, osud disidenta, osud poslance - a stále ta postava žije. Ten první, oběť, už umřel. 
	Proč o tom psát právě dnes? Protože ta postava byla minulý týden na narozeninách anglické královny v Thunovské ulici pod Hradem, kde je sídlo britského vyslance. Narozeniny královny slavila postava ráda, zatímco její oběť zemřela vloni. Pro náhodného pozorovatele je to pobídka k úvahám. Jak to vlastně je se životem?

Letadlo nevyletělo
11.6.2005    Mladá fronta DNES    str. 06    Názory
    KAREL STEIGERWALD        
Glosy 

Zahraniční politika státu má problém: Svobodovi nevyletělo letadlo. V zahraniční politice je to tak, že vzlety letadel jsou napojeny na další a další souvislosti, nitky, vztahy, kontexty. Vzlet letadla je jako pověstné máchnutí křídel motýlích. Nikdo nedohledá, co se stane s dějinami, když Svobodovo letadlo nevzlétne. Nedá se dnes říci, jestli je to dobré, či zlé. 
	Důležité je to pro dnešní politiku: Svoboda říká to a to, radí, má řešení, ale nevzlétne mu letadlo. 
Přičemž vzlétnout je hlavní úkol bílého politika v černých zemích -platí to nejen pro Svobodu, ale i pro svobodu. Chce-li zaujmout. 
	Radit je krásné. Problém však není v radě, nýbrž ve věrohodnosti rádce. Když Svobodovi nevyletí letadlo, doma každý řekne, no to je normální, to patří k věci. Copak Svobodovi někdy něco vyletělo? 
	Nejhorší na Svobodově letadle je skutečnost, že politici začnou křičet: Padáme, kupme si lepší letadla. A koupí si je. Chyba letadel je vždy špatná zpráva pro nás nelétající.

Umění nažraných vlků a celých koz
10.6.2005    Mladá fronta DNES    str. 06    Názory
    KAREL STEIGERWALD        
MLADÁ FRONTA DNES 

Lidovci přišli s novým námětem: platy politiků budou určovat soudci. 
	Lidovci milují návrhy, které lahodí lidovému uchu. Například: Třikrát a dost! Nebo: Poslanci z letadel ven! Či: Pryč s imunitou! 
Snižovat platy, omezovat pány, to vše mají lidi rádi. Šlapat těm nahoře na perka, být ostrý na darebáky, přiškrtit našim pánům jejich dosti tučné prebendy, to se líbí a lidovci to vědí. 
	Říká se tomu populismus. Co to je? Chování, které formálně nadbíhá právě takovým jednoduchým lidovým představám a formálně splňuje obecné představy o dobru, které však věcně nemění téměř nic. Je to umění nažraných vlků a celých koz. Lidovci jsou v tom mistři. Populistické návrhy vznášejí rádi a nadšeně. Nic je to nestojí - vypadá to hezky a parlament to nikdy neschválí. Je s podivem, že ani lid to nepolyká nadšeně - popularita populistů je k jejich populismu dost malá. 
	Platy politiků jsou téma efektní, přesto bezvýznamné. Významný je výkon politiků. Na to, aby jejich platy hrály roli, je jich málo. Bída naší politiky nevězí v blahobytu, který si politici určili, nýbrž v jejich malé provozní výkonnosti a kvalitě. Drahý kvalitní politik není drahý, levný mizerný politik drahý je. Veřejnost se o platy politiků zajímá. Je to problém zdánlivě přehledný: berou moc a hotovo! Právě na tuto vlnu se posadili lidovci. Jejich návrh má jen bezvýznamné významy. Odkud lidovci vědí, že by soudci vyměřili politikům méně? Populisticky nazíráno: každý plat je špatně. A ti nahoře, soudci, politici, lidovci, všechno je to jeden čert. Pro politiky to smysl má: oni nic, oni muzikanti, to soudci jim vyměřili to blaho. Místo nepřehledného skrývání platů, odměn a náhrad měli by jen jednu soudně vyměřenou částku - soud dal by jí úctu. 
Nedal. Ani soudcům se nevěří. Ostatně - kdo jim vyměřuje? A neberou taky moc? V české kotlině chybí bůh, který by řekl, kolik má kdo brát. Nižší instanci nebude nikdo akceptovat. 
	Odměny politiků a kvalita jejich služby jsou na sobě závislé jevy. Čím horší služba, tím větší hádky o platy. Proč je neurčí ombudsman? Či ať padlý politik určí plat nástupce. Anebo - co řekl Rašín? Služba vlasti se neplatí? To je, Kalousku, návrh do voleb! 

Veřejnost se o platy politiků zajímá. Je to problém zdánlivě přehledný: berou moc a hotovo! Právě na tuto vlnu se posadili lidovci. 

Foto popis| KAREL STEIGERWALDFoto popis| KAREL STEIGERWALD

Ostře na zločince. Ostře na lidi?
8.6.2005    Mladá fronta DNES    str. 06    Názory
    KAREL STEIGERWALD        
MLADÁ FRONTA DNES 

Ve vládě je přiostřená novela trestního zákona. Poskytnout vzorek DNA bude muset každý obviněný, odsouzený a podezřelý. 
	Co pomůže při potlačování zločinu, můžeme jen vítat. DNA je jistě přesný způsob identifikace. Zločinci by se měli třást, všude nechávají nějaké biologické stopy, sliny, vlasy, pot, které je usvědčí. A to je jen dobře. Ale kdo pomyslí na naši chatrnou policii, za dobré to považovat nemusí. 
	Kde končí ostrost efektivního pronásledování zločinu a začíná pronásledování a sledování nevinných občanů? Náš policejní prezident k tomu má jednoduchou, zato nesmírně riskantní pomůcku z časů komunismu: Kdo nic neprovedl, tomu nemusí vadit, že jej sledují. Když si vybavíme selhání, podvody, zločinná spojenectví, velkorysé přestupování zákonů a další hříchy policie, musíme při každém rozšíření její pravomoci pozvednout obočí. K čemu jim ta vyšší ostrost bude, když už teď jsou nám nebezpeční? 
	Policie bude odebírat DNA i podezřelým - to jest každému z nás kdykoliv. Máme jedinou obranu - kdo nic neprovedl, Bublana se nebojí. Ale měl by. Jednostranné manévry ministra Bublana v Kořistkově detektoru lži si ještě pamatujeme. Proti DNA je detektor starý krám. Už brzy se dožijeme čipu pod kůží, který bude nahoru ustavičně hlásit, kde jsme a co tam děláme. Prostředky kontroly, evidence a dozoru jsou stále dokonalejší. Jen ten zločin se nezmenšuje. Zostřování mu asi nevadí. Naopak, může je využít: černý obchod s registry DNA nevinných lidí jistě pokvete. 
Kdyby policie proti zločinu využila všeho, co má k dispozici už dnes, efektivita její práce by stoupla i bez DNA. Když je policie v nepořádku, plná chaosu, moderní prostředky jí nepomohou. Když je k tomu přehnaně horlivá vůči vládním politikům, mohou jen škodit. 
	DNA je skvělý nástroj spravedlnosti. Může to však být stejně skvělý nástroj manipulace, vydírání a korupce. Záleží na tom, kam jej policie napřáhne. Po zkušenostech, které máme, bůh suď. 

***

DNA je skvělý nástroj spravedlnosti. Může to být stejně skvělý nástroj manipulace. Záleží na tom, kam jej policie napřáhne. 

Foto popis| Foto popis|

Slováci se mají
7.6.2005    Mladá fronta DNES    str. 06    Názory
    KAREL STEIGERWALD        
Glosy 

Slováci jsou na tom o sedm dní lépe než my. Den daňové svobody mají už dnes, my až za týden, 14. června. Den daňové svobody je ten den v roce, kdy občan přestává vydělávat na stát a začíná vydělávat na sebe. 
	Stát je velmi drahá věc. Církev kdysi brala desátý díl z úrody, stát dnes bere skoro polovinu. Otázkou je, jestli máme skutečně stát svobodného trhu se svobodnými občany. Jakápak svoboda - půl všeho si vezme stát a jeho úřednictvo rozhodne, komu to rozdá. Máme stát jen poloviční svobody. Nebo jinak: polovičního socialismu. Stručná definice socialismu je: stát všem všechno vezme, a pak jim to zas podle svého úradku rozdá. Takto či podobně dopadly všechny státy. A situace se nelepší. I když se nebudeme se Slováky měřit, jsme na tom o pět dní hůře než v roce 2000. Den daňové svobody kráčí kupředu, brzy bude v červenci.

Renty starostům?
2.6.2005    Mladá fronta DNES    str. 07    Názory
    KAREL STEIGERWALD        
Je tu nový požadavek na stát: doživotní renty starostů. Nedivme se - vždyť vláda ráda dává najevo, že dá. Dokonce se často tváří, že živit lidi je jejím hlavním úkolem. 
	Renty starostům se odůvodňují jako obvykle - že práce pro blaho veřejnosti byla vysilující, že starostové nemohli pečovat o svou obživu, když se obětovali všem, že opouštějí radnici vyčerpaní, se ztrátou kvalifikace a kontaktů, vydáni napospas nemilosrdnému životu. A že je čeká pokles životní úrovně, což si nezaslouží. Všechny tyto dobré argumenty jsou však důvodem hlavně k tomu, aby takoví starostové byli z radnic s hanbou a bez rent vyhnáni. Jak se chce o blaho veřejnosti starat člověk, který se nedokáže postarat ani sám o sebe a který považuje práci pro veřejnost především za zdroj dobré obživy?

Na rychlost nehleď, nejsi slaboch
2.6.2005    Mladá fronta DNES    str. 06    Názory
    KAREL STEIGERWALD        
MLADÁ FRONTA DNES 

Politici zneužívají sami sebe: jejich auta ohrožují občany, řítí se krajinou - prý ku prospěchu plnění politických úkolů. Maják zapínají často bezdůvodně. Sami sebe snižují v očích voličů - pokud je skrze temná okna limuzín zahlédnou. 
	Mají dobrou obranu. Když je sledují novináři, ti obratní řeknou: mysleli jsme, že jde o atentátníky, proto jsme ujeli. Maják před sebe vystrkují jako beran roh. 
Nebezpečná rychlost je náš důležitý bezpečnostní prvek. 
Méně obratní politici se naivně chlubí: Náš čas je drahý. 
Proto se řítíme vpřed. Šetříme tak peníze poplatníků. Nejčastěji je to z bujnosti: jsem ministr a vládce, Franto, šlápni na pedál! Byvší ušlápnutec, nyní pán, rozbažile hledí z vozu na lid. Vztah mezi daňovým poplatníkem, voličem a vládci, kteří pracují pro veřejnost za veřejné peníze, je u nás stále příliš vlažný. Řítit se v automobilu může být pro politika i zdrojem zadostiučinění. Tak vysoko jsem se vyšvihl, matinko, že i toto mohu. Co je to za politika, který musí trapně dbát na předpisy jako nějaký čičmunda? Této větě rozuměj - nejen v dopravě. 
	Veřejnost by se nad tím neměla rozčilovat. Politici, zástupci lidu, chovají se jako ten lid. To si může za volantem ověřit každý. Jeďte podle předpisů a stanete se bláznem a pitomcem v očích stovek řidičů, kteří se kolem vás mihnou s posměšnými gesty. Dodržovat předpisy je u nás projevem slabošství, zbabělosti a demence. Hrdinství je předpis obejít, podvést, nedodržet. Kdejaká celebrita se veřejně chlubí, že dojela z Prahy do Brna za sedmdesát minut. Nikdo se nepochlubí, že jezdí pečlivě, podle předpisů. Cítil by se provinile a jako hlupák. O to náruživěji se každý pustí do ministrů, kteří jsou jako my - kašlou na předpisy. Jsou jasnou součástí celonárodního srozumění. Dělejme to vše jen pro oko a neberme nic až tak vážně. Vždyť i to nadávání na politiky je toho českého folkloru součástí. My nadáváme, vy na to kašlete a nám všem je to jedno. 
	Skutečnost, že pár politiků nedodržuje dopravní předpisy, je zavrženíhodná, v národě však nic neobvyklého. Politiky to neomlouvá. Neomlouvá to ale ani ten národ. 

***

Řítit se v automobilu může být pro politika i zdrojem zadostiučinění: Tak vysoko jsem se vyšvihl, matinko, že i toto mohu 

Foto popis| KAREL STEIGERWALDFoto popis| KAREL STEIGERWALD

Co je vlastně evropanství
1.6.2005    Mladá fronta DNES    str. 06    Názory
    KAREL STEIGERWALD        
Francie odmítla evropskou ústavu. Co bude dál? 

Může se v našem veřejném prostoru diskutovat a polemizovat, nebo se jen vedou kampaně? 
	Právě prožíváme dvě: Klaus chce zakázat občanská sdružení a svobodu názoru. Klaus bojem proti Evropě vrhá zemi před listopad. 
	To je obsah dvou kampaní. Ale jde o dva spory zcela jiného obsahu. Podle názoru prezidenta Klause jedním z nebezpečí pro demokracii jsou různé občanské aktivity, které ve jménu svých cílů žádají podíl na výkonu státní moci, aniž jej získaly volbami. Není to názor neobvyklý, ani to nebezpečí není neobvyklé. Vzpomeňme jen komunistického „odumírání státu a nástupu všelidové účasti na moci“. Otázka k veřejné debatě zní: Mají se na státní moci podílet občanské aktivity, nebo jen ti, kdo získali mandát volbami? Co z toho víc prospěje svobodě, demokracii a státu? To je debata, která z Klausova názoru vyplývá. Nikdo ji však nevede. Vede se kampaň, že Klaus chce lidem brát svobodu a zakázat dokonce i různá hnutí, která nám svobodu pomáhala přinést. 
	Klaus dlouho a systematicky odmítá evropskou ústavu. Sklidil za to palbu morálních i politických posudků: vrhá nás zpět, je to směšný osamělec, nacionalista, křepčí na hřbitově svých vizí. Cílem, bohužel, dosavadní domácí kampaně za evropskou ústavu není dokázat publiku, že ústava bude užitečná, ale dokázat, že Klaus je osamělé podivné monstrum ze starých časů. 
	Po francouzském referendu se tento cíl zhroutil: málokdo uvěří, že miliony Francouzů jsou stará monstra. Ale už první ohlasy referenda naznačují novou kampaň: Evropa je v rozkladu, Francie mravně prohnilá, spojenectví fašistů s komunisty triumfuje (dočasně). 
Jednou z největších hodnot Evropy je vynález skepse, objev relativnosti věcí a porozumění hodnotám sporu. Nejlepší evropanství chápe svět jako věčný spor názorů, koncepcí, nikoliv jako boj mého dobra s cizím zlem. Evropa porozuměla kouzlu pochybností a vzácné přitažlivosti racionálního myšlení. Chce-li tyto hodnoty uchovat a rozmnožit, musí na nich stavět i evropské sbližování. Nahrazovat diskusi a polemiku kampaněmi je protievropské a sbližování Evropanů škodí. V kampani mizí skutečnost a vynořují se mýty. Budovat na kampani sjednocenou Evropu znamená budovat jakýsi všestát s omezeným provozem svobody. Kdykoliv toto Evropa udělala, plakala. 
	Právě různost činí z Evropy sličný kontinent. Francouzské referendum není krach Evropy, nýbrž projev evropštější než zlý rachot dnešních českých kampaní. 

***

Je normální mít různé představy budoucnosti. Právě různost činí z Evropy sličný kontinent. Francouzské referendum není krach Evropy, nýbrž projev jistě evropštější než rachot dnešních českých kampaní. 

Foto popis| KAREL STEIGERWALDFoto popis| KAREL STEIGERWALD

Právní zjevení
30.5.2005    Mladá fronta DNES    str. 06    Názory
    KAREL STEIGERWALD        
MLADÁ FRONTA DNES 

Chabé argumenty ministra Němce 

před zákonem piruety z blíže nejasných Ministr Němec v boji za svobodu prince nemravy podává výkony věru podivné. Už ani nejde o trest pro zvrhlíka, nýbrž o strašlivé právní zjevení ministrovo. Propuštění do zahraničí odůvodňuje stále trapněji. Tím, že čeští ničemové, kteří něco provedou v arabském světě, budou prý také propuštěni domů. Tím, že holky to dělaly dobrovolně, byl to jakýsi nezletilý druh prostitutek. Arabovo provinění zjemnil tím, že obžalováni by měli být i jejich rodiče. Může být - ale proč už to neudělal? Jak budou Katarci dopravovat nezletilé svědky nemluvící arabsky z Prahy k soudu do Kataru, nevysvětlil. Mluvil neustále o jakýchsi mezinárodních politických důležitostech. Dával jim přednost před potrestáním zločinu z Prahy v Praze. 
	Ministr spravedlnosti je na světě proto, aby platily zákony. Dělat „mezinárodních důvodů“ mu nepřísluší. Také mu nepřísluší „morálně hodnotit“ oběti trestného činu. To má nechat vychovatelům, kazatelům a podobným postavám. Jeho postava má svůj úkol: je zákon a je zločin, tak ať přijde trest. Politika státu s tím nesouvisí, zkaženost obětí ani princova nafta také ne. 
	Bude stát dělat jednu politiku, zavřou vás, pak zas jinou, vás pustí a zavřou druhého? Takový stát už jsme měli - dosyta. Spravedlnost, totiž zákonnost, není natahovací guma. Nekroutí se podle zkaženosti obětí, podle politiky něčeho nahoře, podle hodnostářství či bohatství zločincova. Trest ať prší z nebes na všechny hlavy stejně, toť úděl ministra spravedlnosti. 
Ostatně - pročpak mu leží na srdci tak usilovně právě tento všední princ? Kvůli „politice“? Čí? Už to někdo zjistil?

Hledá někdo superliteráta?
28.5.2005    Mladá fronta DNES    str. 06    Názory
    KAREL STEIGERWALD        
Český literát je chudý. Dokonce i ten nejúspěšnější je chudý. 
Je to tak odjakživa. 
Když se dal na psaní, mohl s tím počítat. 
Zámožného literáta český národ nesnese. 
	V jednom dějinném období se literáti k majetku dostali - za komunistů. Pokud se proměnili v propagandisty, stát je obdarovával. I když štědrost to byla zas jen relativní - doma vypadal laureát jako boháč, za západní hranicí zas jen holý zadek. Byl tedy doma rád. Honosil se autem z tuzexu a na čtenářstvo pohlížel vlídně. 
	V knihkupectvích je dnes živo jak nikdy. Tisíce titulů, spousta kupujících. Výsledkem je, že krom hrstky nejšťastnějších jsou literáti chudí -většinou se psaním neuživí. I ti nejúspěšnější literáti se svými dvěma miliony ročně - co to je proti desítkám milionů, které dostávají státní a odboroví činitelé ve státních dozorčích radách za to, že mají zadek v židli? 
	U nás se vždy vyplácí přitulit se ke státu. Tak se nejsnáze dělá majetek, ať už jsi literát nebo ekonom. V malé zemi je i literární trh malý, zato ruka státu štědrá. Umělce čeká sem tam nějaká zanedbatelná cena a krutá bitva na trhu umění. Kdo má se svými výrobky úspěch, kdo je populární, dočká se i peněz. Tak to chodí. Ostatní se mohou utěšovat, že Franz Kafka si také psaním nevydělal nic. Že nejsou Kafkou, nýbrž zapomenutými škrabáky, dozvědí se naštěstí až dlouho po smrti. Chudý český literát slul věhlasem otce a vychovatele lidu. Požíval úcty. Dnes je také chudý, ale neváží si jej nikdo. Psát ovšem nemusel, mohl si vydělávat jinak. Přesto máme literátů mnoho. Bůh ví, proč tolik lidí píše. Čím víc je literátů, tím méně se čte. To má svou logiku. Čím víc je spisovatelů, tím víc je špatné literatury. Jenže špatná literatura se čte. Nečte se ta dobrá. 
	Za komunistů, kteří literaturu hubili dost systematicky, se věřilo, že český národ je mimořádně kulturní. Byl to omyl. Žádného superliteráta Česko nehledá. Lidé jsou naopak rádi, že se spisovatelů zbavili. Trochu se s nimi otravují před maturitou, ale pak už je klid. Jsou lepší způsoby, jak kulturně trávit čas. Superjídlo, superzpěváci, supersex. Nečtěte, vypadá to hloupě. 
Otázkou je, co nabízejí spisovatelé čtenářům. Má vůbec smysl se o jejich díla zajímat? Copak není dost starých knih s kvalitou prověřenou časem? Ani ty nestihnete osobně přečíst. Někdo je naštěstí přečetl, na internetu jsou výcucy. Ke čtení nových knih není důvod. 
	Možná je tradiční chudoba českého literáta zasloužilá. Často se ukáže už během příští generace, že mistrovo dílo je nesmyslné. O některých mistrech se za pár desítek let neví nic. Kdo by do tak nejistého podniku investoval. Dá se to shrnout do ekonomické poučky: Píšeš? Máš myšlenky? Nápady? Tak chcípni hlady, to ti bude slušet. Už to, že jsi chudý, ukazuje, jak jsi k ničemu. 
	Ohromné příjmy státních služebníků naopak ukazují jejich důležitost. Dřív musel spisovatel státu v knihách pochlebovat, aby něco dostal. Dnes se dává rovnou činitelům státu. Ani nemusí žádné nejapné knihy psát. 
	Zlatá rada dětem: Nepište knihy, buďte státními činiteli! 
	
Více o platech umělců čtěte na straně B1 a B2 

Ohromné příjmy státních služebníků ukazují jejich důležitost. Spisovatel státu pochleboval v knihách, aby něco dostal. Dnes se dává rovnou činitelům. Psát nic nemusí. Nepište knihy, buďte státními činiteli!

Revoluce? Snad
27.5.2005    Mladá fronta DNES    str. 06    Názory
    KAREL STEIGERWALD        
Novela stavebního zákona je převratná 

MLADÁ FRONTA DNES 

Mezi všemi problémy, které nic neznamenají a o to víc vzrušují publikum, zaniká revoluční čin: stavební zákon. 
	V čem ta revoluce je? V tom, že vláda navrhuje otočit proces: stavební občan už nebude dělat to, co mu stát dovolí, nýbrž to, co mu stát nezakáže. Rozdíl je to veliký: já si postavím takový a takový dům. Pokud se to státu nelíbí, má třicet dní na to, aby mi to zarazil. Doposud to bylo obráceně: já si postavím dům. Státe, prosím pěkně, dovolíš mi to? 
	Pozorný občan musí uznat, že to je revoluční změna. Pokud se novela stavebního zákona stane zákonem, budeme svědky prvního kroku na cestě od státu šafářského, komandujícího, ke státu sloužícímu, servisnímu. 
	Stavební zákon je terén, na němž lze problém, jehož platnost je obecná, přehledně ukázat. Nic asi není u nás víc regulováno než stavební činnost. Nejasná pravidla, zbytečné obtěžování stavebníků, ohromný korupční prostor z toho plynoucí, spousty formálních a zcela zbytečných povinností, k tomu mraky zbytečného úřednictva - tak vypadá nynější stavební svět. Je to boj papírů s papíry, boj úřední bigotnosti a úplatků s činorodostí lidí. A výsledek této reglementace? Chaos, mizerné stavby, válka proti zajímavým architektonickým počinům. Úřady brání stavební tvořivosti, náročnějším pohledům na stavební problematiku. Všemu, co chce létat, ustřihávají křídla. Co je nudné, hloupé, banální, tomu přejí. Česká krajina je plná ošklivých staveb, s nimiž nebyly problémy. A staveb hezkých, které trpěly mučením úřadů. 
	Zákon, který má chtít stavební dobro, plodí stavební zlo. Pochvalme však vládu, na cestě je první vlaštovka dobré změny. Nechvalme ji však mnoho - takových ptáků potřebujeme celá hejna. Nejen ve stavebnictví, ale všude. Vláda, která to pochopí, bude mít úspěch.

Práva se nedočkáš? Nevadí, je tu stát
26.5.2005    Mladá fronta DNES    str. 08    Názory
    KAREL STEIGERWALD        
MLADÁ FRONTA DNES 

Muži rádi neplatí alimenty a děti tím strádají. 
Část poslanců ČSSD navrhla řešení: alimenty zaplatí stát, na dlužníky si později došlápne. Problém je zdánlivě vyřešen. 
	Není. Mužům se uleví, děti už nestrádají, proč tedy platit. Počet dlužníků naroste. Stát se naduje o nové alimentační úřednictvo, stoupnou náklady na lov dlužníků. Problém, který je mezi mužem a ženou, se přenese na stát. 
Stát bude rád, protože se zas o kus zvětší. Nároky na daně stoupnou. 
Vzniknou úřady alimentační, výplatní střediska státních alimentů, úřad pro vyhledávání dlužníků, pro jejich stíhání a marné páčení dluhů. 
	Každý stát se rád vnitřně rozmnožuje a nadouvá. Každý nově obsazený problém přináší nové zákony, předpisy, kanceláře, úředníky a výdaje. To vše dohromady se jmenuje moc státu. Stát jí chce mít co nejvíce, náš socialistický dvojnásob. Nafukovací proces je vždy stejný. První krok: je problém. Druhý krok: dobrá vůle jej vyřešit. Třetí krok: nový zákon, úřad a úředník. 
Krok závěrečný: problém nevyřešen, zato je tu nové úřednictvo a výdaje. Závěrečný krok přináší státu uspokojení: vzrostl. 
	Co udělá stát s neplatiči alimentů? 
Totéž, co oběti neplatičů. Dá je na policii a k soudu. Dluh vymůže, nebo ne. Jinou možnost nemá. Problém vězí v tom, že soudy jsou zdlouhavé, těžkopádné, komplikované a pro postižené ženy (či muže) drahé. Policie totéž. Státu je jedno, jak dlouho a za kolik se soudí. Postiženým půlrodičům a dětem to jedno není. Neschopnost soudů má podle návrhu, který bude projednávat parlament, řešit nová komplikovaná a nákladná sociální služba, vklíněná mezi postižené a soud. Řešit má však ty soudy. Donutit je k rychlosti a prosadit vymahatelnost rozsudků je efektivnější než vytvořit státní alimentační službu. 
	Ostatně proč právě děti? Rychlé soudy s vymahatelnými rozsudky potřebují všichni. Nebo hodlá stát v budoucnu takto vypomáhat všem? Paroubkova vláda s návrhem státních alimentů nesouhlasí. Dokáže také vytvořit prostředí k tomu, aby fungovala spravedlnost? 

***

Donutit soudy k rychlosti a prosadit vymahatelnost rozsudků je efektivnější než vytvořit státní alimentační službu 

Foto popis| KAREL STEIGERWALDFoto popis| KAREL STEIGERWALD

Prase, či neprase?
25.5.2005    Mladá fronta DNES    str. 08    Názory
    KAREL STEIGERWALD        
Omluva je pokračování satiry 

MLADÁ FRONTA DNES

Komunisti jsou rozrušeni z výrazu „prasata“, kterým je počastovala 
	humoristka Kočičková a šéfredaktor Pokorný se jim za to omluvil - šikovně řekl, že nemá rád hrubá slova. Kočičková se naopak omluvila prasatům. 
	Omlouvat se za výrazy ze satirického pořadu je už samo o sobě další satira. Bude po omluvě žít výraz prasata v ilegalitě, nebo tou omluvou komunisti dokonce prasaty přestali být? Neměl třeba i omlouvající se redaktor tajně na mysli pravý opak? Že to Kočičková přepískla? Že prasata nikdy nespáchala to, co komunisti? 
	Komunisti si myslí, že k veřejnoprávnosti rozhlasu náleží nemluvit o nich špatně. To kdysi platilo. Kdo se o nich špatně vyjádřil, byl ztrestán. Dřív by ženskou zavřeli, chlapa vyhodili, dnes stačí omluva. Je to ústup. Pokorný svou neslanou a nemastnou omluvou připustil, že v satiře je omluva na místě. 
Není však jasné, co to omluva je. Sami komunisti se s ní marně potýkají. Někteří myslí, že už se omluvili dost, jiní naopak tvrdí, že se nemají za co omlouvat, sem tam někdo by se prý rád omluvil hluboce. Jsou to všechno jen zbytečné hry se slovy. Omluvit se člověk může kdykoliv a kolikrát si přejete. Nic to neznamená. Ne slova, činy suďte. Satirik napíše k zavražděnému generálovi: Neotravuj, Heliodore, už jsme ti řekli pardon, že jsme tě zabili. 
	Komunisti chtěli Kočičkovou žalovat. Po omluvě od toho upustili. Škoda, takový soud historické role KSČ(M) by byl nejen groteskní, ale i poučný. Zda jsou prasaty, či ne, by dokazovali znalci. Kočičkové by satira neprošla. 
Řekla, tři miliony lidí byli kdysi prasaty. To množství zvířat drží při sobě. Flastr pro Kočičkovou by se určitě našel. Po omluvě ale zůstává jen další sranda: komunisti tedy nejsou prasata.

Hrdina - estébák
24.5.2005    Mladá fronta DNES    str. 06    Názory
    KAREL STEIGERWALD        
Minulost je vždy problém 

MLADÁ FRONTA DNES 

Komunisti mají nový problém. Lidovecký poslanec Josef Janeček navrhuje, aby čest a výhody byly odebrány odbojářům, kteří se později stali komunistickými bestiemi, třeba estébáky, milicionáři a podobným komunistickým odpadem. Janeček nechce, abychom jim děkovali jako hrdinům. 
	Jenže tento „odpad“ často za války nasazoval i život. Někdy ještě nebyl odpadem, jindy už tehdy ano. Mezi rokem 39 a 41, v době rusko-německého přátelství, komunisti nenasazovali nic - mohli bychom je považovat za kolaboranty. Po celou první republiku bylo jejich cílem republiku zničit. Mnozí, například dr. Husák, horovali pro poválečné připojení republiky k Rusku. Jiní byli stateční, ale s demokratickým odbojem je spojovalo to, proti čemu bojovali, nikoliv to, za co bojovali. Janečkovi se nedivme, že nechce ctít justičního vraha Vaše stejně jako důstojníka Mašína. Komunistům, kteří Janečkovu zákonu odporují, se nedivme také: jde o zločiny komunistů, proč by je komunisti měli soudit. My od nich pořád chceme omluvy, jakousi distanc, ale je to nesmysl: to už by nebyli komunisti, nýbrž někdo jiný. 
	Dnešní komunisti správně říkají: minulost, to jsme my, proč to odsuzovat. Komunistickou minulost musí dnešní komunisti chválit, byla velká, krvavá, kymácely se kontinenty. 
	Janečkův zákon se dotýká válečných spojenců. Svobodný svět se spojil v boji s krvavou bestií s druhou krvavou bestií. Jak tomu dnes dát čest a slávu? 
	Zákon se také dotýká naší neschopnosti vyrovnat se s komunisty u soudu a po právu - vraždils, ničil životy, kradl, udával lidi, zradil vlast Rusům - k soudu s tebou. To nedokážeme. Tak starci vezmeme slevu na tramvaj. Jenže staré komunistické bestie tramvají většinou nejezdí. Jsou dost zámožné, aby je vozilo auto.

Hrdina - estébák
23.5.2005    Mladá fronta DNES    str. 06    Názory
    KAREL STEIGERWALD        
Minulost je vždy problém 

MLADÁ FONTA DNES

Komunisti mají nový problém. Lidovecký poslanec Josef Janeček navrhuje, aby čest a výhody byly odebrány odbojářům, kteří se později stali komunistickými bestiemi, třeba estébáky, milicionáři a podobným komunistickým odpadem. Janeček nechce, abychom jim děkovali jako hrdinům. 
	Jenže tento „odpad“ často za války nasazoval i život. Někdy ještě nebyl odpadem, jindy už tehdy ano. Mezi rokem 39 a 41, v době rusko-německého přátelství, komunisti nenasazovali nic - mohli bychom je považovat za kolaboranty. Po celou první republiku bylo jejich cílem republiku zničit. Mnozí, například dr. Husák, horovali pro poválečné připojení republiky k Rusku. Jiní byli stateční, ale s demokratickým odbojem je spojovalo to, proti čemu bojovali, nikoliv to, za co bojovali. Janečkovi se nedivme, že nechce ctít justičního vraha Vaše stejně jako důstojníka Mašína. Komunistům, kteří Janečkovu zákonu odporují, se nedivme také: jde o zločiny komunistů, proč by je komunisti měli soudit. My od nich pořád chceme omluvy, jakousi distanc, ale je to nesmysl: to už by nebyli komunisti, nýbrž někdo jiný. 
	Dnešní komunisti správně říkají: minulost, to jsme my, proč to odsuzovat. Komunistickou minulost musí dnešní komunisti chválit, byla velká, krvavá, kymácely se kontinenty. 
	Janečkův zákon se dotýká válečných spojenců. Svobodný svět se spojil v boji s krvavou bestií s druhou krvavou bestií. Jak tomu dnes dát čest a slávu? 
	Zákon se také dotýká naší neschopnosti vyrovnat se s komunisty u soudu a po právu - vraždils, ničil životy, kradl, udával lidi, zradil vlast Rusům - k soudu s tebou. To nedokážeme. Tak starci vezmeme slevu na tramvaj. Jenže staré komunistické bestie tramvají většinou nejezdí. Jsou dost zámožné, aby je vozilo auto.

Dutý sud a přízeň lidu
21.5.2005    Mladá fronta DNES    str. 06    Názory
    KAREL STEIGERWALD        
Vládní krize znechutila voliče. 
Tak zní závěr posledních průzkumů veřejného mínění. 
Nikdo však nezkoumá, jestli neexistuje také znechucení z voličů. 
	Bylo by na místě. Voliči byli znechuceni z Grossovy aféry. Znechuceni ale měli být sami nad sebou. Po nekonečnou řadu let považovali Grosse za nejlepšího a nejpopulárnějšího, aniž k tomu byl nějaký solidní důvod. Důvodů nesolidních byla celá řada. Že je sympatický, že pěkně vypadá, že okouzluje mládím a prostým vystupováním. A hlavní důvod: že nemá nikdy žádný názor. To u voliče rozhoduje především. 
	Proč se voliči Grossovi divili, není jasné. Vždyť si ho vybrali, vyzvedli do výšin. Je hloupé do něj nyní kopat - možná by měli voliči kopat sami do sebe. Koho jsme to obdivovali? Ještě nedávno byl jejich hrdinou. Jako pištícímasa přelétavých pubertálních fanynek už dnes letí veřejnost za novou merunou: Paroubek exceluje. A stoupá mu popularita rychlostí blesku. Přitom nikdo dnes neví, jaký bude Paroubek premiér. Možná dobrý, možná ne. Bylo by rozumné s názorem počkat na činy. Voličstvu stačí, že přišel. Už to je důvod k jeho oslavování. Paroubek by si měl dát na voliče pozor - jak nyní bezdůvodně plesají, zítra do něj mohou ti samí bezdůvodně kopat. 
	Většinou se říká, že je třeba vyměnit politiky a otevřít dveře novým, mladým, svěžím. Že je třeba vyměnit voliče, to si netroufne nikdo říct. Apřitom je naše voličstvo nekompetentní, popletené, hloupé a sobecké - možná víc než politici. Dopustilo se už mnoha omylů, chyb a ničemností. Špatná minulost voličstva nikoho nezneklidňuje, zatímco do politiků si kopne každý volič. Příklad za všechny: za únor ’48 může prý zrádný Beneš. Ale kolik tehdejších voličů zvedlo proti komunistům paži či alespoň hlas? Kdo šel proti nim do ulic? Beneš může za odsun plus násilnosti. Kolik voličů v pohraničí rabovalo, násilnilo, kolik jich k tomu mlčelo a kolik bylo proti? Ještě že Beneše máme. Gross je svého druhu Beneš dneška. Nejprve obdiv, pak hanba. 
	ČSSD hledá nového předsedu, který stranu dovede k prosperitě. Bude to prý zas ten, kdo je nejoblíbenější. ČSSD se možná opět opře o mizerný úsudek voličstva, který katapultuje do vedení zas nějakou osobu stejně nekompetentní, jako jsou ti voliči. 
	Jak voliče vyměnit a opatřit si kvalitnější, není zatím známo. Než to bude objeveno, omezme se na připomínku: rozčilovat se nad politiky, býti jimi znechucen není od voličů poctivé. Ať se podívají sami na sebe a na své výkony. Možná pak ztichnou a budou politiky oslovovat o chlup zdvořileji. Někdo by také měl politiky politovat - jaké to mají strašlivé voličstvo. 
	Když je volič znechucen nejvíc, nejde prý k volbám. Je to stejně rozumné, jako kdyby sedlák řekl, požár mě tak znechutil, že nepůjdu ani hasit. A z těchto dutých makovic, bůh nás netrestej, pochází všechna moc. Lehkomyslně přiřknou trůn popularity komukoliv jim podobnému. Možná bychom měli mít opačný názor: Je populární, pozor na něj. Může to být jen prázdný sud. 

***

Voličstvu stačí, že Paroubek přišel. Už to je důvod k jeho oslavování. Měl by si dát na voliče pozor - jak nyní bezdůvodně plesají, zítra do něj mohou ti samí bez příčiny kopat.

Napište to na tetu
20.5.2005    Mladá fronta DNES    str. 06    Názory
    KAREL STEIGERWALD        
Glosy 

Mají příbuzní politiků ukazovat majetek? Rozumí se tím manželové, rodiče, děti. Chystá se o tom nový zákon. Vychází z předpokladu, že politici, kteří kradou, píšou uloupenou kořist na děti a manželky. Až začne zákon platit, zloději se přizpůsobí: napíšou kořist na tetu. 
	Navíc budou z obliga: hleďte, jak jsem podle zákona chudý. Zákon o manželkách a dětech jim poskytne pěkné krytí, které doposud postrádali. Někteří horlivci by rádi do zákona napsali i druhy, včetně těch homosexuálních. Na přelétavce, kteří mají každou chvíli jinou ženskou (chlapa), se zapomíná. 
Problém má i druhý konec: Kde kradou ti politici, kteří kradou? 
Kde loupí, kde ubývají peníze státu, občanů...? Tam by se mělo hlídat. Připomíná to časy komunistů. Policie (VB) obtěžovala lidi na ulici a v hospodách, proč nejsou v práci. Hlídat to měli šéfové v té práci. Tam by to mělo smysl. Ano, staré časy mají pořád cenu inspirace.

Platforma, platformička
19.5.2005    Mladá fronta DNES    str. 08    Názory
    KAREL STEIGERWALD        
Vsociální demokracii se narodila frakce. Paroubek s ní nemá problém, Gross mlčí, Křeček věští rozkol. 
Vnější pozorovatel může říci: No a co? Konečně se někdo přiznal. Vždyť ta strana se z ničeho jiného než z frakcí neskládá. 
	Politici milují iluze. Iluzí kavanovské frakce je představa, že dosavadní vedení ČSSD poklonkuje před „pravicovými“ koaličními partnery, a tím uvolňuje místo KSČM. Řešení vidí frakce v návratu k politice „hájení zájmů pracujících a nemajetných před kapitalismem“. 
	Mnoho nových nápadů se v sociální demokracii nerodí. ČSSD je spíše studnice nápadů starých, nepraktických, zkostnatělých, prověřených neúspěchem, ideálů, které odvál čas, a cílů, které buďto nikdo nežádá a nepotřebuje, nebo si je přejí všichni na světě. Co to vlastně dnes je, „hájit zájmy pracujících“? Jaké to jsou zájmy, proč je hájit? Existuje nějaká politika, která hlásá: „bojovat proti zájmům pracujících“? Neexistuje, protože zájem pracujících, při vší své ideologické abstrakci, je i dnes stále ještě svatá věc pro každého politika. Ale kdo je pracující? A je-li, nutně musí existovat i vykořisťovatel. A ti dva, co dělají? Inu, vedou třídní boj. 
	A jsme doma. Je-li ovšem třídní boj, existují zrádci věci pracujících a přisluhovači kapitálu. A to jsou, řečeno ústy Grebeníčkovy KSČM, právě hlavně socialisté. Včetně, prosím, Kavana a Laštůvky. Proč se frakce domnívá, že lidé, kteří si přejí hájit zájmy pracujících, půjdou právě k ní, a ne přímo k mistrům, ke KSČM? 
	KSČM, to jsou ryzí marxisté. Co je ČSSD, je dodnes záhadné. Jít k Blairovi, nebo k Tondovi Zápotockému, potažmo tedy Grebeníčkovi? Takový je dnešní rozpor sociální demokracie. Frakce už názor má - k Zápotondovi. 
	Frakce ovšem mnoho socialistů nereprezentuje. Zápotocký, lidový harmonikář s krvavýma rukama, ani vnuk Grebeníček socialisty moc neoslňuje. Ale Blair také ne. Na českém povětří zavání ódéesáctvím, modrou zhoubou, která chystá zbídačení lidu. Co nebo kdo má tedy ČSSD oslňovat? A čím? Boháčům vzít, chudým dát? Problém ČSSD je starodávnost. Čas se zastavil pod Kaštany, obrněn z jedné strany třídním bojem, z druhé přisluhováním vykořisťovatelům. Z těchto pojmů se žádná politická moderna, která mluví k soudobým otázkám, sestavit nedá. Evropská socialistická demokracie se už dlouho modernizuje - řečeno s Grebeníčkem, je na ústupu z boje, zradila, zaprodala se. Vlastně můžeme totéž říci i s Kavanem. Frakce by měla ten ústup, alespoň u nás, zastavit. 
	Ostatně ona to žádná frakce vlastně není. Jen nesmělá platforma, přípravný výbor, jen platformička. Kdyby ty předáky Gross na posledním sjezdu nesmetl, ani by asi nevznikla. Odborníci vám řeknou, že tito ochránci práv pracujících se vyznačují dosti značnou nepracovitostí a politickou nešikovností, takže - z jejich mraku pršet nic nebude. Vždyť jde o to, aby ochránil hlavně je, ne pracující. Před kapitálem? Ne. Před vedením rozeklané ČSSD. 

***

Problém ČSSD je starodávnost. Čas se zastavil pod Kaštany, obrněn z jedné strany třídním bojem, z druhé přisluhováním vykořisťovatelům. Z těchto pojmů se žádná politická moderna sestavit nedá.

Růže na třešni
13.5.2005    Mladá fronta DNES    str. 08    Názory
    KAREL STEIGERWALD        
Debata o tom, jak blízko či daleko mají socialisti ke komunistům, je zbytečná. 
Komunisti a socialisti spolu v parlamentu často hlasují. Je to předmětem podivu a nesouhlasu. Bezdůvodně. 
Mají k sobě blízko, tak spolu hlasují. 
	Zkus vymyslet zákon o tom, že stát má povinnost evidovat zednické lžíce. Kdo se sejde v diskusi nad touto pitomostí? KSČM a ČSSD. Jistě, dnes zdí každý, i laik. Vznikají stěny, které pak někdy spadnou. Nějaká jistě spadla na člověka. Tomu je třeba zamezit. Odběrní poukaz k dodávce zednické lžíce dostane jen zkoušený kvalifikovaný odborník. Protesty proti zednickému zákonu jsou zbytečné: když umíš, máš kvalifikaci, lžíci ti dáme, do rukou laika lžíce nepatří! 
	Za vlasy tento příklad přitažený není. Takových paragrafů máme haldy - kontrolují, regulují, přerozdělují, všechno ve jménu dobra a podle potřeb lidí. Hádejte, kdo ty paragrafy schvaluje. Většinou třešně s růží, nemýlíte se. 
	Debata o tom, jak blízko či daleko mají socialisti ke komunistům, je zbytečná. Zaříkávat se, s komunisty ne, pryč od nich, nikdy bych a podobně, nemá smysl. Vždyť socialisti sami jsou druh komunistů. Málo se ví, že jde o dvě marxistické strany, které se liší jen metodami, nikoliv cílem. Cíl, komunistické ideály, mají společný. Četli stejné knihy. Mají tytéž kurzy. 
	Podstatou komunismu není mučení, estébáctví, loupeže, hulvátství, to jsou jevy průvodní, byť nezbytně. Podstatou je víra v rovnost a spravedlnost lidí. Ten, kdo lidi srovná, je silný stát. Spravedlnost jim dá taky. Rozkazem. Život je mnohotvárný, protikladný, každý nosí v srdci jinou spravedlnost a jinou rovnost, stát je tu od toho, aby to srovnal. Proto má moc, je to, jak říkají komunisti správně, organizované násilí ve věci pokroku. Rozdíl mezi socialisty a komunisty 
	je v míře toho násilí - jedni tvrdě, druzí mírněji. V jednom se shodnou vždy: bohatství a spravedlnost vznikají tak, že bohatým vezmeme, chudým dáme. A je to. Všichni máme stejné žaludky, a jak říkával slavný komunista Václav Kopecký, jeden zadek. Socialisti tomu říkají vlídně: solidarita. Komunisti řízněji: třídní boj proti kapitalismu. Povalit, zabít, vyhladit. Socialisti kapitalismus pravidelně stříhají. Ať si žije, ta ovce. 
	Je pochopitelné, že spolu hlasují. Je pochopitelné, že k sobě mají blízko. Vlastně překonávají jedinou obtíž: že komunisti mají z minulosti velmi špatnou pověst vrahů a banditů. Rádi by se té pověsti zřekli, ale to by zas přišli o mnoho příznivců, kteří je milují právě pro tu pověst. Potíž s komunisty je v tom, že zaujímají extremistické postoje, a tím odpuzují. Ale také přitahují. Místo Sládka máme Grebeníčka. 
	Až komunisti přestanou být extremisty, zaniknou. Socialistům se pak uleví: nebudou mít za krkem černou můru totality. Do té doby budou komunisty napodobovat. KSČM má úspěch, socialisti ho chtějí také. Proto roubují růži na třešeň. To roubování je past Paroubkovy vlády. Uzrát mu může všelicos. 

Zaříkávat se, s komunisty ne, pryč od nich, nikdy bych a podobně, nemá smysl. Vždyť socialisti sami jsou druh komunistů.

Patton aneb Gagarin
11.5.2005    Mladá fronta DNES    str. 08    Názory
    KAREL STEIGERWALD        
Fejeton 

VPlzni je ostuda se sochou osvoboditele Pattona. Vytvořil ji umělec, agent StB. To mnoha lidem vadí, jiné to nezajímá. Socha ustoupila z Plzně na venkov. Ve víru vášnivých dějů zanikla okolnost, že socha generála Pattona připomíná sochu Gagarina z Karlových Varů. Zdá se, že estébáctví je také výtvarný názor. O osudech soch u nás by se daly napsat romány. 
	Jeden osud rychle připomeňme. Nad malé město přiletěl v červnu 1945 tamní rodák, anglický válečný stíhač - pozdravit rodiče a občany města. Kruté válečné boje přežil, ale řízením nějakého vyššího neštěstí při pozdravném kroužení spadl a zabil se. Postavili mu - a všem anglickým letcům - pomník, jehož součástí bylo křídlo z anglické stíhačky. To se znelíbilo komunistům po roce 1948. Pomník zlikvidovali. 
	V roce 1968, za krátkého dechu svobody, lidé pomník obnovili. Zázrakem se našla mosazná cedulka, ale křídlo ze stíhačky ne. Na obnoveném pomníku nahradili nedostupné anglické křídlo sovětským - těch bylo tehdy dost. Obnovený pomník se znelíbil normalizačním pochopům. Ale šli na to v roce 1971 chytřeji. Křídlo nechali, místo destičky s anglickým letcem dali letce sovětského. Vývoj sochy byl završen. Zbývá poslední: k sovětskému stíhači přidat anglického. Vznikne nestvůra, které se říká „politicky korektní“. 
	Možná i generál Patton byl původně Gagarinem. Ovšem ani Gagarin nemusel být na začátku. Tam mohl být Gottwald, otec dělníků, před ním Masaryk, syn kováře, před Masarykem Habsburk, případně český buditel, syn vlasti. Ještě předtím generál Radecký či Žižka. Dějinami Čech kráčí jedna jediná socha - jedna hromada bronzu, jeden šutr, jenž drobnými a zkušenými hmaty umělce bere na sebe tu či onu podobu. 
	Patton zdaleka není posledním skupenstvím té hromady. Chvilku si postojí na výsluní. Pak přijde čas a bude zas překován. Už teď se jeví kandidáti. U nás platí - čas nový nové chce mít sochy.

Gitler kaput!
7.5.2005    Mladá fronta DNES    str. 06    Názory
    KAREL STEIGERWALD        
Fejeton 

Následující příběh se udál za časů Brežněva v ukrajinském městě snad Orša. 
	V předvečer svátku vítězství opili se tam zvěrolékař českého cirkusu a sovětský sochař. Pozdě v noci, plné příjemného nadávání na poměry, nastala umělci neodkladná povinnost. Oba opilci se odebrali do ateliéru, kde stála obrovská papírová socha Hitlera na kolečkách. 
	Každoročně o dni vítězství vozili činitelé Hitlerovu sochu městem. Na konci slavnosti ji upálili. Během upálení volal lid: Gitler kaput! Tentokrát nastala komplikace. V městě byla na návštěvě stranická delegace z Magdeburku. Místním činitelům přišlo nevhodné pálit Gitlera před německými soudruhy, kteří by si to mohli všelijak vykládat. Rozhodli, že se výjimečně bude upalovat Mao Ce-tung, který byl padouchem rovnocenným Gitlerovi, ale měl tu výhodu, že se soudruhů z Magdeburku netýkal. 
	Umělec dostal tedy podivnou zakázku. Předělat Gitlera na Mao Ce-tunga. A to není pro opravdového umělce nic obtížného. Ráno stál před ateliérem Číňan jako živý. V průvodu udělal parádu. Líbil se zejména soudruhům z Magdeburku. Diváci se však nedali oklamat. Jakmile se čínský revizionista vzňal, začali jako každoročně volat: Gitler kaput. To bylo soudruhům z Magdeburku divné. Požár Číňana se jim líbil, ale nikdo jim nevysvětlil, proč Ukrajinci volají při upalování velkého Maa Hitler kaput! Pokud neumřeli, diví se tomu dodnes. 
	Jaký má ten příběh smysl? Představuji si, že asi tento: zatímco někteří lidé trpí a krvácejí, dělají druzí lidé z jejich utrpení a obětování klec pro opice. Do klece pak strkají výpotky svého rozumu a svých pletich. Existují, pravda, příběhy, které ukazují, že obětování a utrpení má smysl a cenu. Toto je příběh opačný. Mohl by mít básnickou pointu. 
	Lidé z města Orša by vsadili do klece činitele i s těmi hejly z Magdeburku, vozili by je městem a pak by je spálili. Za halasného pokřiku Činitelé kaput! Tak by to dopadlo v revoluční básni. Současník by z ní byl nervózní. Ví, že revolucionářem byl Hitler i Mao, i hejlové z Magdeburku a činitelé z Orši. Tak je to s revolucemi. Co asi dnes vozí v Orše za sochu?

Pryč s Železným a Křížem
7.5.2005    Mladá fronta DNES    str. 06    Názory
    KAREL STEIGERWALD        
Na Hradčanském náměstí bude 8. května koncert pro hrdiny druhé světové války, který budou uváděl Železný a Kříž. Proti tomu je třeba protestovat - jako by podobný koncert uváděla slečna Rudá a pan Hvězda nebo komici Srp a Kladivo. 
	Možná jde o nešťastný pokus o vyrovnání a smíření. S Železným křížem se my Neněmci nikdy nesmíříme, jako se nesmíříme s rudou hvězdou, srpem a kladivem a jinými zlověstnými znaky. 
	Ale mohlo to dopadnout ještě hůř - místo pana Železného mohl pořad s panem Křížem uvádět pan Hákový. To by teprve byla polízanice.

Paroubek je řízný
6.5.2005    Mladá fronta DNES    str. 06    Názory
    KAREL STEIGERWALD        
Glosy

Paroubek uhasil konflikt mezi ministrem spravedlnosti a nejvyšší státní zástupkyní. Oba se omluví a odmlčí. Paroubek je řízný premiér, utnul tipec celkem nejasné hádce. Šlo o to, jestli smí ministr vydat katarského prince domů, nebo ne. Byly dva názory kompetentních státních činitelů, oba ostře proti sobě, padala zlověstná slova o protizákonných činech. Laik se divil, jak by prince v Kataru soudili. Vozili by zneužité školačky do Kataru k soudu? Paroubek si objednal u exministra Bureše expertizu. Pravdu mohou mít prý obě strany. Čekali jsme, že jedna ze stran zákonu rozumí, zatímco druhá se neodborně plete, a že z toho vyplyne pro tu neodbornou stranu adekvátní závěr. 
	Dočkali jsme se řešení nejhoršího: pravdu mají oba protinázory, premiér ty dvě pravdy okřikl, bude klid. I laik si povšimne, že to nemá s právem a zákonem nic společného. A nic řízný Paroubek neukončil. Soud včera rozhodl, že mimo zákon byl Němec. Spor pokračuje jako konflikt premiér kontra soud.

Válku vyhráli Němci. My ne
6.5.2005    Mladá fronta DNES    str. 06    Názory
    KAREL STEIGERWALD        
Druhá světová válka skončila před šedesáti lety drtivým vítězstvím Německa a krutou porážkou Rusů. 
	Němci se celkem rychle dočkali dobrodiní svobody a demokracie. Stabilní, už šesté desetiletí trvající demokratické zřízení jim díky výsledkům války padlo rychle do klína. Válečné vítězství přineslo Němcům důležité změny: toleranci, rasovou snášenlivost, kulturní pestrost země a v neposlední řadě i změnu jídelníčku. Hitlerovské brambory se zelím a prasečím masem nahradily kulinářské zázraky všech zemí světa - zejména, milý Hitlere, těch barevných. 
	Za výsledek války byli Němci odměněni nebývalým vzestupem blahobytu. Jejich země, válkou nesmírně zpustošená, rychle rozkvetla. 
	Po šedesáti letech mají Němci co oslavovat. Válka se jim bezesporu vyplatila - až na ty Němce, kteří spadli do ruské zóny. Ti museli dalších padesát let snášet s Rusy jejich válečnou porážku. 
	Rusové válku prohráli. Jako po každé prohrané válce je čekal mnohaletý rozvrat, úpadek hospodářství, zmarnění všech občanských i lidských práv, místní hladomory, zhrubnutí mravů a zvýšení občanské krutosti. Ruští vojáci, kteří porážku Ruska v Německu završili, byli po návratu do Ruska potrestáni s bezpříkladnou krutostí: zabíjeli je a internovali na mnoho let v sibiřských lágrech. Následků válečné porážky se Rusko nezbavilo dodnes. I po šedesáti letech jsou pro ně němečtí vítězové v nedohlednu. 
	Některé národy, včetně českého, upadly do porážky s Rusy. Musely s nimi padesát let snášet hořkost poražených. O všechny tyto bědy se s nimi Rusové spravedlivě dělili. 
	Druhá světová válka přinesla lidstvu nové poučení: chceš-li být vítězem, prohraj. To se dá říci také jinak: na válce a jejím výsledku nezáleží, záleží na tom, co bude po válce. 
	Komu válka přinese svobodu a demokracii, ten je vítězem. Čeká jej blahobyt, rozkvět, pěkný život. Komu přinese jen vítězství, toho čeká neštěstí. Válečné vítězství samo o sobě je nebezpečné břímě: pozvedá moc vojáků, do popředí státu strká násilníky a zupácké povahy. Vraždění, ve válce běžné a kupodivu tolerované, se prolonguje do civilu a stává se součástí státní správy. Když ve válce zabije stát miliony lidí, není po válce divné zabíjet tisíce a statisíce, podle velikosti státu. A to hlavní: válečnická úvaha, že my máme pravdu a oni mají být mrtví, prorůstá státem jak houba. 
	Z pangejtu, kam padá poražený, jeví se svět jinak: kdo zná ubohost porážky, válce se většinou už neobdivuje. Začne pohrdat i ideály, které k válce vedou. 
	Konec války oslavujeme i my, poražený národ Čechů. Ale špatně to datum umisťujeme. Válka v Česku neskončila v květnu 1945, nýbrž v listopadu 1989. A to ještě - kdovíjestli. Možná se po čase ukáže, že i to, co už patnáct let prožíváme jako obtížnou pouť k míru a svobodě, byla zas jen další šalebnost, v Česku obvyklá. 
	Jisté však je, že květen 1945 byla jen mezihra a změna kulis. Neříkejme vítězství, říkejme konec jednoho a příchod nového otroctví, do něhož jsme se zavlekli sami a také dali poraženými Rusy zavléct. 
	Až bude někdy zas nějaká válka, hleďme ji prohrát. Tato rada zní v Česku banálně, ale jen pokud si neuvědomíme, kolik proher už jsme považovali za vítězství.

Co tu chtějí, ti hrdinové
5.5.2005    Mladá fronta DNES    str. 08    Názory
    KAREL STEIGERWALD        
I šedesát let po válce máme ještě s jejími hrdiny problém. 
Kdo vlastně jsou? Známe je? Ctíme je? Proč některé komunisti vraždili, proč se jiní měnili ve zkamenělé panáky? 
	Svého hrdinu má každý Čech. Husa, Nepomuka, Žižku, Valdštejna, Fučíka, Mašína, Masaryka či Gottwalda. Čeští hrdinové tvoří pestrou sbírku protikladů, většinou jsou to nejen hrdinové, ale také zločinci. Žádný národní Parnas, který by dohromady zabydlovali, netvoří. V takovém Parnasu došlo by rychle na občanskou válku, udávání, zatýkání a věšení. Takový je totiž obvyklý osud českých hrdinů. 
	Být v Čechách hrdinou je nebezpečné a nevděčné. Někteří se dočkali útrap ještě za života. Komunistům se podařilo mučit, žalářovat a vraždit i hrdiny naprosto nezpochybnitelné, jakými byli západní vojáci v boji proti nacistům. Natož pak hrdiny se škraloupem. 
	Režim se v Čechách měnil tak často, že žádný hrdina nevydržel - ještě než zapustil kořeny, už byl zavržen, odhalen jako ničema, potupen, popliván. Společenství českých hrdinů nezastupuje 
	celistvý soubor dobrých hodnot, o které se může český kmen opírat, nýbrž sbor tragických postav většinou z groteskních epizod, z nichž se české moderní dějiny skládají. Najděte si poučení ve Francii. Své důstojnosti se tam dočkali Napoleon, král Ludvík i Danton. Tři vrazi, ale také tři hrdinové, velcí duchové Francouzů. Ti dávají jejich vraždění do pytle dějin, jejich velikost si nechávají v současnosti. 
	Velké zásluhy na ničení hrdinů v Čechách mají komunisti. Vězely v jejich mimořádném a nelítostném buranství: koho z českých velikánů živých či mrtvých se jim nepodařilo natlačit 
	na rudý Parnas a přivlastnit si, toho zhanobili, vyhnali, zakázali, ubili. To neudělali ani komunisti v Rusku. Nebo ano? U nás a v Rusku? 
	Ale pozor, často komunisti jen šlechtili a rozvíjeli, co bylo Čechům už předtím dáno: hrdina je podezřelý zjev, zejména když nepatří do našeho tábora či Tábora. Hrdinské činy, výkony ducha a statečnosti těla, to je u nás odjakživa podezřelé - co tím sledují, ti hrdinové? Co když je to namířeno proti nám nehrdinům? Proti naší straně či Straně? 
	Komunisti vyhlásili ozbrojený boj proti nekomunistické části národa. Hrdinové Mašíni a spol., kteří na to reagovali ozbrojeně - jsou dodnes vrahy. To myslím vystihuje postavení hrdinů v Čechách přesně: nikdo jim nevzdá úctu. Každý stát, národ, každé společenství má galerii velkých postav, které to společenství vysvětlují a spojují v celek. V české galerii nejsou hrdinové, kteří něco ratifikovali činem, nýbrž písmáci, mistři slova, slovníkáři, pasáci ducha. Každé jednání vrazili do knih, a když se řeklo, zničte hrdinu, byli první při ruce. O každém hned napsali: psovi psí smrt. 
	Hlavní česká otázka trvá: Co chtějí, hrdinové? Kdo se jich o to prosil? 

***

Být v Čechách hrdinou je nebezpečné a nevděčné. Někteří se dočkali útrap ještě za života. Komunistům se podařilo vraždit i hrdiny naprosto nezpochybnitelné, jakými byli západní vojáci v boji proti nacistům.

Země žije. To ČSSD shořela
4.5.2005    Mladá fronta DNES    str. 06    Názory
    KAREL STEIGERWALD        
Vláda prý bude! Existuje podivné usnesení sněmovního klubu ČSSD: je nás sedmdesát jednotných poslanců. Proč podivné? Poslanci se usnesli, co by se mělo rozumět samo sebou, že podpoří svou vládu. K čemu o tom usnesení, poslanec stejně hlasuje podle svědomí a ze své duše, nikoliv podle usnesení strany. Mívali jsme i usnesení, že krize už není, a ona stejně byla. Takže překvapení pořád ještě může přijít. Bezpečnější je, že straničtí rebelové byli uspokojeni v ambicích, tužbách, nárocích. Často se říkává, že politika je jen boj o koryta. Sleduj, jak vzniká Paroubkova starovláda, dáš hospodským řečem za pravdu. Každý, kdo věří, že politik má sledovat nějaké ideály a zastupovat něčí zájmy, musí být z toho hokynaření posmutnělý. Politika koalic, kompromisů a ústupků prodělává ohromný úpadek a zjednodušuje se: dej koryto, beru koryto. 
	Slaboučké vládní sestavě nic jiného nezbývá - chce-li vládnout, musí nakupovat a uplácet jednotlivé duše jako každé mátožné mužstvo, které se chce udržet v okresním přeboru. Zarážející je, že vládním činitelům celá tato dlouhotrvající vládní trapnost nedochází - neobávají se o svou politickou budoucnost. Ani o to, že jednou budou muset za svou účast v této grotesce hořce zaplatit. Být dnes ve vládě znamená diskvalifikovat se pro příští politickou kariéru. Možná je vysvětlení toho riskérství v tom, že vládní sestava žádnou budoucnost nemá, že toto je její hvězdná hodina slávy. Být teď chvíli ministrem je nejvíc, co nás čeká. 
	Jako by v brzké budoucnosti měl přijít velký třesk, který je navždy už smete. Rychle užít, co jde, teď, tady, za každou cenu a pak už jen na shledanou. Devastují bez obav svou politickou stranu, devastují i sebe. 
	Proč vlastně chtějí vládnout? Nedohodnou se ve své straně, natož v koalici. Jediné, co je slepí, je právě to vládnutí - držme se zuby nehty na voru. Proto se ČSSD nezabývá svým úpadkem ani tím, co s ní bude dál, za rok, za tři, zda ji sežerou komunisti, či ne. Neobjevuje se stratég, který by pro budoucí úspěch odmítl trapný dnešek, který by přinesl straně strhující vizi, perspektivu a naději, že ČSSD zvedne z úpadku a ostudy. Jsou taktici, kteří úpadek prohlubují. Vědí, jak nabídnout úřad, funkci, vědí, jak usmolit přežití, udržet krátkodobé obročí. Víc nevědí. 
	Jedinou činorodou naději vzbuzuje Kavanova platforma a Zeman, kouzelník Žito. Potíž je, že platforma může rovnou jít do KSČM, kam patří, a Žitova kouzla se spálenou zemí vyčichla. 
	Země žije. Sociální demokracie se spálila. 
KRESBA: MIROSLAV KEMEL

Mucha, stát a budovy
2.5.2005    Mladá fronta DNES    str. 06    Názory
    KAREL STEIGERWALD        
Glosy 

Pražská radnice chce postavit architektonicky dosti zdařilou galerii pro Muchovo podivné veledílo - Slovanskou epopej. A hned se ozývají hlasy, že jde o rozmařilost. 
	Muchova epopej je velkorysá, neobvyklá, podrobují ji kritice, ale zbytečně - olbřímí plátna slovanského běsnění jdou nad vši kritiku. Velkorysost je v Česku vzácný jev - i v malířství. Mucha byl světák, znal planetu a po světácku velkolepě uchopil i malé nacionalistické téma - slovanskočeské nebe. 
Muzeí, galerií a vůbec veřejných budov je v Praze málo. Zdařilých ještě méně. Praha je opatrná, při zdi, šetřivá, i to Národní divadlo natlačili na maličkou parcelku u řeky, že byla levná. Pražská moderní architektura je většinou nudná - s výjimkou Tančícího domu. Muchova epopej v nové zajímavé galerii bude oživením Prahy, které toho chybí víc, nejen příbytek pro Muchova veleplátna. Například: kde je muzeum českého státu?

Komu bude Paroubek vděčný
30.4.2005    Mladá fronta DNES    str. 06    Názory
    KAREL STEIGERWALD        
MLADÁ FRONTA DNES  

Paroubek hledá hlasy. Největší potíže má ve vlastní straně mezi levými radikály. 
Proti Kavanově rebelii hrozí Paroubek jednáním s opozicí. Kavan proti němu má lepší věc: založí frakci. 
	ODS vládu nepodpoří, jednat tedy není o čem. Proč chce jednat Paroubek s komunisty, není jasné. To by mohl splnit modré z nebe Laštůvkovi s Kavanem. To jsou také svého druhu komunisti a má je doma. Styky s KSČM ohrožují koaliční domluvu. 
Styky s komunisty uvnitř ČSSD nevadí. 
Jsou zahaleny sociálnědemokratickým kouřem. 
	Sjednávat podporu pro vládu není žádný med. Ať děláš co děláš, pokaždé ti ven vyleze čertovo kopyto: tato koalice nemá dostatek vnitřní soudržnosti k vládnutí. Soudržnost nemá ani ČSSD. Kavanova frakce je jen vyjádřením toho, co každý dávno ví. Přesto chtějí všechny tři strany vládnout. Silou, či spíše slabostí slepují nezvladatelné hejno, které rozežene i kdejaký náhle se zjevivší poslanecký rebel. Touhu vládnout zdůvodňují lidem, národem, prozřetelností, dějinami jako každý politik. Paroubek by vládl s každým, s Kavanem, s komunisty, s čerty. Pokud jeho vláda parlamentem neprojde, bude to pro ČSSD katastrofa. Ale pokud projde, bude to pro všechny katastrofa ještě větší. 
	Příští krize vratké vlády nastane asi hned po prázdninách. Kdo si myslí, že nás čeká vláda nečinnosti, přežívání a čekání, mýlí se - čeká nás vláda masivní předvolební aktivity a získávání voličů. Co se uděje do voleb se státem, je v této chvíli už každému jedno, stát počká, důležité je, co se uděje s vládními stranami. Po vládách naděje, usmíření, sebevrahů, Evropanů přijde vláda volebních agitátorů. Gross vloni před volbami kupoval důchodce za tisícovku. Nezabralo. Paroubek bude muset přitvrdit. 
	A o to jde: prosadit vládu za každou cenu, protože z vládních bloků se startuje do voleb lépe a radostněji. A jsme na začátku: s komunisty by Paroubek získal nalevo potřebné hlasy. Jenže na druhém konci by hlasy zase ztratil. Má jediné řešení: nekupovat komunisty, koupit si Kavanovu frakci. Je to totéž a tolik to neřve. 

Pokud Paroubkova vláda parlamentem neprojde, bude to katastrofa. Pokud jím však projde, bude to katastrofa ještě větší.

Paroubek a já dobře rozumíme špatným vínům
27.4.2005    Mladá fronta DNES    str. 06    Názory
    KAREL STEIGERWALD        
Předseda vlády Paroubek byl v osmdesátých letech ekonomem ve státním podniku Restaurace a jídelny. Do půl roku se tam naučil rozumět vínu. Byli jsme tehdy oba ve stejné situaci, on nahoře, já na druhém konci problému, kde se to pilo. 
	Vinárny tehdy nabízely výrobky socialistického vinařství. Byly to strašlivé tekutiny. Obsahovaly však alkohol, a o to i v reálném socialismu šlo. Zatímco já jsem to na jednom konci pil, na druhém to Paroubek přisunoval. Vyráběl to na Moravě estébácko-filmařsko-vinařský komplex. „Víno z Moravy“, to byl jakýsi sen normalizační šlechty o nadsocialistickém luxusu. „Sklípek, klobása, vínko“ - výjezdní doložka za hranice všedních dnů. Většina normalizačních filmů se na Moravě točila. Chlast s klobásou a cimbálem neškodně voněly jakoby po svobodě. Kdejaký normalizační vyžírka si ji dopřával na Moravě i v Praze. 
	Klobása byla smrtonosně tučná, ve sklípku bečky s tekutinou. Tekutinu dělali Moravané z matolin (odpad z vinařského lisu), pro kterou jezdili s kárkou do vinařských závodů, kde kazili hrozno ve velkém. Vyráběli z hrozna tutéž tekutinu jako sklípkaři z matolin. Víno z Moravy se podobalo vínu jako trabant mercedesu. Jako Husák Reaganovi. 
	Ekonomicky šlo o socialistickou velkovýrobu, kombinovanou s malošmelinářstvím a černým trhem s daňovými úniky. Výsledkem byl právě ten patok vína a tok peněz. Moravské vinařství zničeno, naše žaludky též. Všem to kralovalo: moravské sudové, moravské domácí, cimbál a uzené. 
	Toto jsme se s Paroubkem naučili. Jediné, čemu za ta léta oba opravdu dobře rozumíme, je špatné víno. Však jsme ho celou normalizaci pili. Paroubek si přibral i ekonomii z Restaurací a jídelen. Tu já už vynechal. Ale podobaly se jako vejce vejci - víno i ekonomie. Víno nebylo víno, ekonomie byl také výlisek z něčeho jiného. 
	Že já nerozumím vínům, může být každému jedno. Vážnější je Paroubkova víra, že se tehdy naučil vínu rozumět. Čekají nás těžké časy.

Taxametr mravů
26.4.2005    Mladá fronta DNES    str. 06    Názory
    KAREL STEIGERWALD        
Kapsářská kriminalita v policii 

MLADÁ FRONTA DNES

Policejní ředitelství má na krku nový malér. Případ se ztracenými peněženkami, které policisté nikoli vrátili, nýbrž ukradli. Je to trapný malér. Někteří policisté kradou stokoruny. Kapsářská kriminalita v policii. 
	Ano, jiní policisti nekradou. Ti nejsou dnes na programu. Policista, který nekrade, není žádný pozitivní argument - to je samozřejmost, standard. Ale policie už je na tom jako taxikáři. 
Udělejte jakýkoli pokus, nastražte lákadlo, selžou. Nemají v mozku žádný taxametr mravů, který by jim včas naměřil -nebuď zločinec, když jsi policista. Pár stokorun! Velkých zločinů se policisté už dopustili. Teď jsou na řadě ty malé. 
	Dostávají tučné výslužky na odchodnou, mají péči, jakou lidé bez uniformy nemají. Právě teď dávají masivně výpovědi, protože za to dostanou masivní odstupné - urvat od státu, co se dá, to je etika policie. 
	Kdo se však postaral, aby u policie byli lidé s lepší morálkou, kteří za tak opulentní péči stojí? Policejní služba je tvrdá, těžká, zvláštní péče státu i odměna je na místě, ale je také na místě čekat od policistů zvláštní výkon. Policistou měl by si člověk být jist. 
Polož na stůl stovku, nechť projde sto policistů, stovka netknuta. Tak vypadá zdravý základ státu. 
	Policejní prezident velí sboru, kde se kradou peněženky. Potřeboval vtipný nápad redaktorů, aby se to o svém sboru dozvěděl? Jak ten sbor čistí od smetí? Jak ho vychovává, jak slídí po nepoctivcích, trénuje k poctivosti? Ví náčelnictvo, že i za ukradené peněženky je odpovědné? 
	Je politologická poučka -když policajti kradou peněženky, mají nahoře padat hlavy. Když nepadají, je to pro peněženky špatná zpráva.

Taxametr mravů
26.4.2005    Mladá fronta DNES    str. 06    Názory
    KAREL STEIGERWALD        
Glosa 

Policejní ředitelství má na krku nový malér. Případ se ztracenými peněženkami, které policisté nikoli vrátili, nýbrž ukradli. Je to trapný malér. Někteří policisté kradou stokoruny. Kapsářská kriminalita v policii. 
	Ano, jiní policisti nekradou. Ti nejsou dnes na programu. Policista, který nekrade, není žádný pozitivní argument - to je samozřejmost, standard. Ale policie už je na tom jako taxikáři. Udělejte jakýkoli pokus, nastražte lákadlo, selžou. Nemají v mozku žádný taxametr mravů, který by jim včas naměřil - nebuď zločinec, když jsi policista. 
	Dostávají tučné výslužky na odchodnou, mají péči, jakou lidé bez uniformy nemají. Právě teď dávají masivně výpovědi, protože za to dostanou masivní odstupné - urvat od státu, co se dá, to je etika policie. 
	Policejní služba je tvrdá, těžká, zvláštní péče státu i odměna je na místě, ale je také na místě čekat od policistů zvláštní výkon. Policistou měl by si člověk být jist. Polož na stůl stovku, nechť projde sto policistů, stovka netknuta. Tak vypadá zdravý základ státu. 
	Policejní prezident velí sboru, kde se kradou peněženky. Potřeboval vtipný nápad redaktorů, aby se to o svém sboru dozvěděl? Jak ten sbor čistí od smetí? Jak ho vychovává, trénuje k poctivosti? Ví náčelnictvo, že i za ukradené peněženky je odpovědné? 
	Je politologická poučka - když policajti kradou peněženky, mají nahoře padat hlavy. Když nepadají, je to pro peněženky špatná zpráva.

Paroubek, přítel Korejců
25.4.2005    Mladá fronta DNES    str. 06    Názory
    KAREL STEIGERWALD        
MLADÁ FRONTA DNES

Je to vtipná koincidence neboli souběh. Nový předseda vlády Paroubek příznivě hodnotí možnosti spojenectví s českými komunisty. Připadá mu, že je realista. V téže chvíli hostí v Praze čeští komunisti komunistické předáky z 32 zemí. 
	Nejkřiklavější hosté: Kuba, Severní Korea. Nejdůležitější usnesení: v době narůstajícího kapitalismu rehabilitovat socialismus. 
Rehabilitovat je oblíbený komunistický sport - ne však rehabilitovat socialismus, nýbrž jeho oběti. V Česku jich bylo víc než dost. 
	Předmětem kritiky toho světového shromáždění komunistů není ani Kuba, ani Severní Korea, nýbrž kapitalismus. Pro Paroubka, když nastane vhodná situace, je spojení s těmi rudými kritiky lákavé. Jsou v parlamentu, mají hlasy, představují politické partnery. I Grebeníček to říká: jsme demokratická komunistická strana. Severním Korejcům to neříká. Světové komunistické hnutí se v Praze nesešlo proto, aby chválilo demokracii. To by Korejci nepřijeli. Grebeníček mluví jinak s Paroubkem a jinak se Severokorejci. Pro Paroubka by byl Korejec nepřijatelný, kdežto soft-Korejec Grebeníček, mluvící napravo tak, nalevo opačně, přijatelný je. 
	Paroubek by komunisty chválit neměl - vždyť právě proto je premiérem, aby socialisti mohli oživit vládu bez podpory komunistů. Být s komunisty je riskantní - přesněji: dělit se s nimi o moc. Zvláště teď, po sezoně. Komunisti vždy posílali vše, co se jim nelíbilo, do propadliště dějin. Teď tam jdou sami, Paroubek by měl vědět, že spolky s nimi mu neprospějí. 
	Česko je divná země. Dvacet procent obyvatel podporuje přátele Severokoreje a chce, aby se vrátil polepšený socialismus. Je to zhruba tolik obyvatel, kolik podporovalo komunisty před druhou světovou válkou. Padesát let zkušeností se socialismem na podpoře komunistů nic nezměnilo. S jediným rozdílem, tehdy komunisti na scénu dějin přicházeli, dnes odcházejí. V Česku je dnes očekává týž aplaus jako tenkrát. V Česku se dějiny dějí zbytečně. 

Dvacet procent Čechů podporuje komunisty. To je zhruba tolik jako před padesáti lety. V Česku se dějiny dějí zbytečně.

Komunisti mají hlasy. Vy to nevíte?
23.4.2005    Mladá fronta DNES    str. 06    Názory
    KAREL STEIGERWALD        
Dnes se sejdou světoví komunisté a ČSSD schválí novou Paroubkovu vládu. Pro socialisty je to triumf: třetí vláda v jednom volebním období. Pro slet komunistů neúspěch: nikdo tím už nežije.Časy triumfálních sletů bratrských stran jsou pryč. Triumf socialistů také není moc velký: ta třetí vláda je pořád ta první - s retušemi. Jedna retuš je ale zásadní. Paroubek řekl hlasitě, v co ČSSD věří: větší nebezpečí než komunisti je ODS. 
	Vášnivější povahy se kolem sletu komunistů sběhnou: budou protestovat. To světové komunisty potěší: zájem o ně je. Zájem však mají nejen demonstranti, ale i novopečený předseda vlády. 
	Jak se asi sestavují naše vlády? S Frantou jsem už mluvil, říká státník, Franta ovšem říká, ještě mi nevolali. Pepík asi nechce, zeptáme se ho. Janka vyhodí a vezmou zas zpět. Sestavování vlád - po hodinách, vteřinách, po telefonu, kdo s kým mluví teď či za půl hodiny - připomíná smlouvání školního výletu. Člověk by čekal koncepci, dlouhou přípravu k nejvyšší státní funkci, sbor poradců za zadkem, léta dřiny a slz. Pak po tuhém volebním boji přijde úspěch: připravení realizují program, s kterým vyhráli volby. Ale není to tak. My máme ekonomiku Jahna nebo opačnou Emmerové - podle telefonátů. Teď tuto, večer druhou. Vláda vzniká jako vteřinový střet. 
	Paroubek se nebojí komunistů. Nedivte se mu. Vyplivl ho politický okamžik, tak plive i on sám. Komunisti sem, tam, Stalin už není, Gottwald umřel. Zato mají hlasy. Paroubek má pravdu - hlasy platí, proč je nebrat. A navíc - komunisti nejsou odlišní, cizí, nejsou to nepřátelé, nepřítelem je ODS. V tom se Paroubek nemýlí. Platí hlasy a blízkost lidská i programová. 
Kdo toto sbližování ČSSD a KSČM nevidí, je slepý. ČSSD šla touto cestou už dvakrát: pokaždé se před úpadkem posilovala silou komunistů. S podobnými argumenty reálpolitiky jako Paroubek. Možná je dnes jediným obsahem politiky ČSSD být komunistou. Sociální demokracii - kdo ji dnes chce? Nedivme se Paroubkovi. Vznikl náhodou, nečekaným výlovem ve vodách, kde nic není. Mluví tedy, jak myslí, jak chce. Problém nemá. 
	Problém bude mít jen policie. Zasáhne proti sletu komunistů, jako zasahuje proti nacistům? 

Komunisti se neliší od ČSSD. Nepřítelem je ODS. Paroubek se nemýlí. Platí hlasy a programová blízkost. Kdo toto nevidí, je slepý.

Změna nezměnila ani vládu
22.4.2005    Mladá fronta DNES    str. 08    Názory
    KAREL STEIGERWALD        
Pokud zas něco v sobotu nekrachne, budeme mít novou vládu. Bude to ale vláda stará. Až na drobné opravy tytéž tváře, tentýž program, problémy, případně tytéž úspěchy, když chcete. 
	Vše bude při starém až do voleb. Bitva o to, aby se vláda změnila jen tím, že z Grosse je Paroubek, byla dost nemilosrdná. Padlo hodně ostrých slov, polonadávek - aby se nic nezměnilo. Mnozí politici dost riskovali - aby se nic nezměnilo. Do popředí varovně strkali i spoluvládu s komunisty - aby se nic nezměnilo. Dobrovolně se vystavili posměchu lidí - aby se nic nezměnilo. Předsedové vlády se zjevovali jak králíci z klobouku - aby v tom klobouku zase zmizeli. Cestou úřední ČSSD několikrát ukončila „krizi“, čímž ji prohloubila - aby se nic nezměnilo. Předchozí bitva ČSSD o to, aby ze Špidly byl Gross, nezměnila také nic, ale byla alespoň rychlejší. Teď máme po dlouhém trápení totéž, co jsme měli před tím trápením. Nově sestavené hejno ze starých ptáků má šanci vydržet, ale ne proto, že by vzbuzovalo nějaké naděje, nýbrž proto, že nikdo už po tolika týdnech trapností nenajde odvahu stavět se proti a celou frašku prodlužovat. Řada lidí si řekne: Lepší tito než Grebeníček. Nová vláda si může nad hlavu napsat: Utancovali jsme vás. 
	Byla vládní krize, měla své důvody, možná teď skončila, důvody trvají dál, a protože důvod v pytli neutajíš, budou zajisté dál vládu atakovat a torpédovat. O Grosse nešlo -Gross byla jen startovací kapka k výbuchu. 
	Skutečné důvody krize jsou: nejasné složení sociální demokracie. Kolik je to sociálních demokracií v sobě a proti sobě? Nalevo, ve středu? Jednou poblíž Blaira, za chvilku skoro u Trockého. Čeští socialisté nikdy dobře nevěděli, co jsou zač. Narodili se Marxovi, nebo českým hokynářům? Proto je komunisti už od roku 1920 dobře požírali. 
	Vládní koalice bez obsahu, nekoncepční vláda. Náhodně chytaná politická témata, vládnutí z ucha do huby a zpátky. Přesněji řečeno: od roku 1996 se pro slabost vlád vládne po kousíčkách, chaoticky, drobečkovou metodou jako za dob vlastenců. Žádné z hlavních témat za celých sedm let nezačala vláda ani řešit. Odstrkuje a záplatuje problémy okamžitými dílčími nápady a místo koncentrace na koncepční řešení upadá do ustavičných personálních bojů. Jen názvy některých neřešených kapitol: důchody, zdravotnictví, školství, právo, policie, nájemné. Seznam je dlouhý a nekrátí se. 

Nic se neděje. To je ta změna 

Cynik řekne, zaplať bůh, že nic neřeší. To by to dopadlo... Jistě, někdy je dobře, když vlády nepracují nebo pracují jen formálně, udržovacím pohybem. Ale když to trvá sedm let... Chaos se jen stupňuje a stát se zvolna mění v neřiditelný koráb, který, jak jsme viděli, může kamsi plout i bez kapitána, jen funěním své tíže. Změna, kterou krize přinesla, nic nezměnila. Dokonce ani to Grossovo financování se nevysvětlilo. Už na něj nedojde, je tu nové staré panstvo, bude mít své vlastní aféry. Kdo by se dál o Grossovy podezřelé peníze staral? Byla o ně ohromná bitva -stokrát vášnivější než bitva o fungování státu. Kalousek dokonce řekl (a měl v tom úspěch), že jde jen o hlavu Grosse, protože koalice funguje. 
	Opak je pravda: stát funguje špatně, bude to tak i dál a o Grossových financích nevíme zas nic. Ta aféra vůbec nemusela být. Nedala změnu. Jedno splnila: že se něco děje a vypadá to, jako že se něco děje. 
	Ale ono se neděje nic. To je ta změna. 

Foto autor| KRESBA: MIROSLAV KEMELFoto autor| KRESBA: MIROSLAV KEMEL

Chce všechnu moc. Mít už nemá žádnou
19.4.2005    Mladá fronta DNES    str. 06    Názory
    KAREL STEIGERWALD        
MLADÁ FRONTA DNES

	Gross chce dál vládnout. Vezme vládu bývalé trojkoalice, ale bez koaličních závazků a dohod, složenou nikoli z trojkoaličních politiků. Nepůjde-li to, nahradí odstoupivší ministry hodnějšími a udělá vládu jen s ČSSD. V těchto mantinelech se mění jeho myšlení co hodinu. 
	Gottwald byl v podobné situaci. Zrádní ministři koaličních stran podali demisi. Prezident jmenoval Gottwaldem navržené ministry nezrádné. Z vlády koaliční vznikla intrikami vláda jedné strany bez ohledu na výsledky voleb. 
Komunisté, kteří zdaleka neměli polovinu mandátů, získali náhle celou moc. Gottwald uměl zákoutí ústavy mazaně využít pro to, aby zničil demokracii. 
	Koaliční vláda záleží na kompromisech a dohodách mezi jejími účastníky. Gross ji nechce. 
Chce veškerou moc jen pro svou stranu, ačkoli nic takového mu volby nevynesly. Podniká tvrdý gottwaldovský útok na ústavu a na demokracii. Využívá toho, že ne každý krok politických činitelů přesně popisuje ústava. Takový zákonodárce na světě asi není, který by předvídal dnešní politické skoky. Gross si osobuje moc, která mu nenáleží. Odjakživa byl mistr zákulisních triků, dnes k nim chce přiřadit věc tak vážnou, jako je vláda republiky. A ještě se u toho tváří, že je pro národ potřebný a nutný, že se snad kvůli nám obětuje. Je však především škodlivý: dovedl zemi k nejhlubší politické krizi. Za odměnu žádá: Nechte mě dál vládnout, ať už nekoaličně proevropsky či menšinově s komunisty. 
	Moc dostala vláda koaliční. 
Když koalice zanikla, nemůže si Gross s přáteli moc ponechat. 
Může nám do hlavy hučet úvahy o vlastní nepostradatelnosti, poslední zbytky smyslu pro demokracii nám z hlavy nevymluví: když chceš znovu moc, udělej si novou koalici a běž před parlament. Každý jiný postup při získání moci je důvodem k odstranění Grosse všemi prostředky, které svobodní občané mají. 
	Prezident Havel často varoval před vládou sekretariátů, politických pletichářů a jiného politického plevele. Teď to máme před očima: skupina ctižádostivců, které se rozpadla demokratická mocenská základna, se chce u moci udržet nepřípustnými prostředky a svou novou mocenskou základnu pro její smradlavost před zraky voličů zamaskovat omšelými frázemi. 

***

Moc dostala jeho vláda jako vláda koaliční. Když koalice zanikla, nemůže si Gross s přáteli moc ponechat jen pro sebe.

Gross: Když něco řeknu, tak to platí
19.4.2005    Mladá fronta DNES    str. 06    Názory
    KAREL STEIGERWALD, STANISLAVA BOČANOVÁ        
Vybráno z projevů 

	Premiér Stanislav Gross neodstoupí. Zde jsou všechny jeho důvody, jak je za poslední tři měsíce sdělil veřejnosti (sestavili jsme je z výroků, které zazněly v premiérových projevech): 
	Máme odpovědnost za správu země a já nehodlám dopustit to, aby byla Česká republika permanentně zmítána přetrvávající krizí. Demise rozhodně není varianta, se kterou půjdu na Hrad. 
	Pokud mě ústřední výkonný výbor jasně nepodpoří, vyvodím důsledky a budu rezignovat. Pro vládu i pro mě je tato věc uzavřená a chci, aby se ministři věnovali vládním povinnostem. Je to na lidovcích, aby dělali svoji politiku, ale tahle země potřebuje, aby se pracovalo a vládlo. Pokud se toto někomu nelíbí, tak nemá ve vládě co dělat. Z hlediska fungování vlády považuji demisi za vyřešenou. Není možné nechávat zemi v nejistotě, co a jak bude. 
	Ať si ve svém volném čase dělá každý z členů vlády, co chce. Ale na svých úřadech se budou muset věnovat práci. Já prostě očekávám od všech členů vlády, pokud ve vládě budou chtít zůstat, že se začnou naplno věnovat vládním povinnostem, nikoliv věcem, které nás zaměstnávaly v uplynulých dnech. 
	Mě odchod z politiky čeká dříve nebo později jako daň za to, že jsem tak mladý vstoupil do politiky. Obavy o svou budoucnost nemám, ale taky nemám ve zvyku utíkat - a utíkat nebudu. Míček je na straně lidovců. Nemyslím si, že je v tuhletu chvíli prostor pro to, abychom jednali o zkracování volebního období. Tahle země má před sebou dobrou budoucnost, má dobré výsledky, je to šampion z nových zemí EU a myslím si, že není dobré, abychom Českou republiku brzdili. Vám, pane předsedo KDU-ČSL, nevěřím. Nedivte se nám, nevěříme vám. 
	Já už v té politice zas tak dlouho nebudu, ale mám teď nějakou odpovědnost a prostě neuteču z té odpovědnosti. Ústava ČR dává předsedovi vlády jedno právo, a to právo je kdykoliv podat demisi. Ale myslím si, že v tuto chvíli ta situace zdaleka nenastala a že ta odpovědnost, která před námi je, a je to odpovědnost společná a je ztělesněna v těch konkrétních bodech, o kterých jsem hovořil, tak že je odpovědnost, před kterou bychom utíkat neměli. 
	Obnovit trojkoalici? Nic takového, neblázněte. ČSSD vyzývá KDU-ČSL a Unii svobody k zahájení jednání o řešení současné politické situace. ČSSD nabízí jednorázovou dohodu tří parlamentních stran, která umožní vznik vlády proevropské většiny, ve které nebudou významní představitelé politických stran a v jejímž čele bude předseda vlády nominovaný Českou stranou sociálně demokratickou. Ta výzva je míněna tak, že nejde o utváření nějaké koaliční smlouvy, nejde o vznik vlády na koaliční bázi, ale jde o jednorázovou smlouvu. Tato varianta jasně obsahuje to, že bych rezignoval na funkci předsedy vlády poté, co bude tento projekt připraven, aby tady nebylo nějaké období politické nestability. 
	Projekt bude garantován rozhodujícími politiky, kteří když něco řeknou veřejně, tak to snad platí. Je zřejmé, že se nemohou na této vládě podílet ti, kteří rozbili tu stávající nebo tu předchozí vládu v těch uplynulých týdnech. Ale toto já nechci zatím rozebírat, protože jsou to věci, o kterých by se mělo jednat. Nejde a nemůže jít o obnovení koaliční vlády 101, byť s jinými osobami a s jiným obsazením. 
	V zájmu zachování politické, sociální a ekonomické stability ČR, která je podmínkou pro další prosperitu naší společnosti, jsme se dnes rozhodli v dohledné době předložit otázku důvěry vládě Poslanecké sněmovně. 
	V nejbližší době pošlu prezidentovi návrh na odvolání sedmi ministrů. Ten postup je silnější než pouhé podání demise. Jestli to bude v pondělí nebo v úterý, to nechci předjímat. 
To nejlepší z Grosse vybrali

Tak vládněte s KSČM
16.4.2005    Mladá fronta DNES    str. 06    Názory
    KAREL STEIGERWALD        
Už si posteskl i jeden čtenář: Pokud je nový premiér, měla by být nová vláda. Pokud je nová vláda, musí ta stará podat demisi. 
Pokud podá demisi, jmenuje nového premiéra prezident. Čtenář má pravdu. Je tu vláda, i Gross to říká. Ale v sídle vlády přesto seděl soukromník Kohout a sestavil vládu. Tomu by se mělo říkat činnost protistátní, protiústavní. K svérázu naší politiky náleží, že se tomu říká: fraška, opičárna. 
	Ale nežertujme - počínání politických stran je racionální a má smysl. KDU-ČSL chce přeskočit z potápějící se lodi na svěží koráb, plný nových, zářivých prebend. Jak socialisty opustit, aby skok nevypadal jako zrada - tak se jmenuje jejich operace. US, které už žádné prebendy nekynou, chce setrvat ve staré lodi co nejdéle. Vyskočí a vleze zpět. Atd. ODS chce volby co nejdříve, protože jí hodně vynesou, nebo raději později, protože jí vynesou asi ještě víc. Chce buď hned vrabce v hrsti, nebo později holuba na střeše. Ostatní nechtějí, aby ODS volby něco vynesly. Vrtají tedy díry do vlastní lodi. 
	ČSSD, strana v hlavní roli, táhne už třetí měsíc přímočaře na branku: vládnutí s KSČM. Tou či onou formou. Vše, co socialisti za tři měsíce vymysleli, tomu pomáhá. Nikdo jim nemůže vyčítat, že se chovají zmateně. Chovají se racionálně: namlouvají si (s okolky) nejpřirozenějšího spojence. Vytvoří spolu masivní proevropskou levicovou koalici expertů antikapitálu na jeden rok. Ta se bude lidu líbit, protože místo všelijakých reformních složitostí se vrátí ke spolehlivému - co chceš, to ti, lide náš, slíbíme. Nejlepší forma spolupráce s komunisty se tedy jmenuje menšinová vláda s hledáním podpory mezi odborníky napříč politickým spektrem. Cíl je to pěkný, ale přiznat to nahlas lidem i sobě je fuj. 
	Jak upozornil i náš čtenář, Grossova vláda musí nejprve podat demisi. Důvod je jasný, dvě ze tří koaličních stran jsou z vlády venku. Vláda tedy logicky nemá většinu. Až tu demisi podá, začnou oficiální jednání o tom, jak vznikne nová vláda. To je ústavní postup. Socialisti mají už jen posledního partnera k vládnutí, komunisty. S nimi musí udělat novou koaliční smlouvu, sestavit s nimi většinovou vládu a jít do parlamentu pro důvěru. Tam si otestují, kdo takovou koalici podpoří a jaký zájem o ni je i mezi socialistickými poslanci. Těmto horkým kaštanům (či vytouženému cíli) by se neměli dlouho vyhýbat - jinou ústavní cestu k moci nemají. Žádné menšinové triky prezident nepřijme. 
	Existuje už jen jedno východisko, jak se vyhnout vládě s komunisty: nekomunistická většina parlamentu, která není schopna se dohodnout na vládě, se v ústavním zákoně dohodne na předčasných volbách. Tak vypadá rozcestí socialistů: s komunisty k moci, s ostatními do voleb. S komunisty jim nějaká moc ještě kyne, z voleb asi ne. To rozcestí je viditelné už řadu týdnů. ČSSD by měla přestat předstírat, že je nevidí. 
	Od spolčení s KSČM může ČSSD zachránit už jen dvanáct vlastních poslanců typu Dostál, Buzková. Dvanáct. Jako apoštolů. 

***

Socialisti mají už jen posledního partnera k vládnutí, komunisty. S nimi musí udělat novou koaliční smlouvu, sestavit s nimi většinovou vládu a jít do parlamentu pro důvěru. Tam si otestují, kdo takovou koalici podpoří. 

Foto popis| KAREL STEIGERWALDFoto popis| KAREL STEIGERWALD

Postřehy dne
15.4.2005    Mladá fronta DNES    str. 06    Názory
    KAREL STEIGERWALD        
PROTIKOMUNISTICKÁ 

POJISTKA měla hrát v plánované vládě hlavní roli. Její smysl a fungování byly hned záhadné. Jak donutit poslance, aby hlasovali podle protikomunistické pojistky, když hlasování poslanců je nezávislé, svobodné, prýštící jen ze svědomí těch delegátů. Z pojistky by se velmi rychle stala rozbuška. Jako u granátu: má pojistku, zatáhneš za šňůrku a celá vláda letí do povětří. 

KOMUNISTA byl i Kohout, kterého si Gross vybral za sebe. Vypadá sice jak houslista z Titaniku, do KSČ vstoupil kvůli přestavbě, když už se to všechno potápělo, protože si myslel, že Jakeš je něco jako Gorbačov. Pro možného předsedu vlády je to žádoucí jasnozřivost -vidět včas, co jiní nevidí. To Gross viděl hůř: viděl sice Barkovou, ale bordel už ne, třebaže bordel je větší než Barková. 

LIDOVÁ ÚVAHA: když povolali z Bruselu Kohouta, mohli už povolat rovnou Špidlu. S vládnutím má větší zkušenosti, vedle Grosse to byl učiněný státník. Ale aby se nakonec někdy neříkalo: zlatý ten pan Gross. Rychlost, s níž se Kohout měl stát předsedou vlády, byla totiž rychlostí převratů. Ráno jsi nic, v noci už předseda, večer zase nic. Jenže u nás žádná revoluce není. 

Foto autor| FOTO: MAFA - NGUYEN PHUONG THAO
Foto popis| Jan Kohout, gorbačovský politikFoto autor| FOTO: MAFA - NGUYEN PHUONG THAO
Foto popis| Jan Kohout, gorbačovský politik

Postřehy dne
14.4.2005    Mladá fronta DNES    str. 08    Názory
    KAREL STEIGERWALD        
VLÁDA: Sobotka opět neprosadil ve vládě škrty ve výši 70 miliard. Ministrům se do škrtání nechce, ačkoliv jde o škrty v letech 2006 a 2007. Je to nemístný optimismus vlády - kde budou tito ministři v roce 2006 a kdo bude v té době škrtat? Když nechtějí schválit škrty v rozpočtu, mohl by jim Sobotka navrhnout, ať škrtnou celou tu vládu. To by byla největší úspora. 

IDEÁLNÍ ČESKÁ VLÁDA: Žádný z ministrů není členem vládní strany. Jde o čiré experty. Nikdo je nezná, nic neznamenají a mají neznámé názory. S takovými odborníky je radost dělat vládu. Potíž je, že jakmile přijmou vládní křeslo, vše padá. Hned jsou známí, ví se, kdo je do vlády dal, a musí se začít k něčemu vyjadřovat. U nás se těžko dělají vlády. 

LHÁŘ. Je jím prý poslanec Kraus. Podle poslance Kalouska lhal už dříve a bude lhát i v budoucnosti. Dnes lže, že Kalousek bere peníze za vedení rozpočtového výboru. Kalousek má potvrzení Sněmovny, že nebere. Možná, že Kraus má od Sněmovny opačné potvrzení a z hlediska Krause Kraus lhářem v současné době není. Ale v minulosti tento komunistický poslanec lhářem určitě byl. Buďto lhal jako přesvědčený komunista, že nás Sovětský svaz neokupoval, nýbrž zachránil, nebo byl v KSČ jen naoko a lhal, že je komunista, ačkoliv jím nebyl a mezi komunisty působil jako sociálnědemokratický rozvědčík. 

Foto autor| FOTO: MAFA
Foto popis| Poslanec Kraus. Podle Kalouska lže, lhal a bude lhátFoto autor| FOTO: MAFA
Foto popis| Poslanec Kraus. Podle Kalouska lže, lhal a bude lhát

Jednorázová vláda loutek? To snad ne
13.4.2005    Mladá fronta DNES    str. 06    Názory
    KAREL STEIGERWALD        
MLADÁ FRONTA DNES

Proč spolu chtějí vládnout, když už se ani nezdraví? Tuto otázku si položí každý, kdo sleduje vznik nové vládní koalice -jednorázové vlády odborníků, politických nul, proevropských expertů. Popsat tuto vládu na jedno použití není snadné. Proto už teď tolik neurčitých přívlastků. 
	Proč si vládní politici myslí, že tento záhadný slepenec loutkového charakteru bude vládnout úspěšně, když se to nepovedlo ani jim -normální vládní koalici s koaliční smlouvou? 
	O jakou vládu vlastně jde? 
Všechny její dosavadní popisy říkají jasně - u moci chceme zůstat my, socialisté, ale ať za nás, z našich rukou, vládnou jiní: experti, nuly, pánové a dámy ze světa politického nic. Argument s experty je podivný: to dodnes vládli diletanti? Lidovci rozumně namítají: Chceme normální koaliční vládu, s koaliční smlouvou atd. Rozumná odpověď zní: To jste měli dosud. A kikslo to. Kohoutova zatím hypotetická vláda (odborníků) má být řešením neřešitelného: jak spolu budou vládnout ti, kteří spolu vládnout nechtějí, a dokonce ani nevědí, jak vládnout? Je nějaký politický tmel, který by tento rozvášněný houf slepil v novou vládu? Je: hrozba či lákadlo komunistů. Tmel je to silný, ale Kohoutova vláda nic neřeší. Lehce se stane jen zástěrkou komunistické účasti na moci. Lidovci hovoří o jakési antikomunistické pojistce. Co to je? Jak to má fungovat? 
	Může něco takového být? Kdo v parlamentu komunisty potřebuje, ten se s nimi spojí - pojistka nepojistka. Komunisti jsou jen strašák - těch, kteří nechtějí pustit vlastní moc. 
	Ze všech úpadků, které nám politika dosud přinesla, je tento nejhlubší. Přízrak rudého extremismu devastuje politickou kulturu. To zpětně posiluje extremismus. Kohoutova jednorázová vláda expertů, to už je nejvyšší možné pohrdání politikou. Ať Kohout vládne. Když špatně, hodíme to na něj. Dobře-li, připíšeme to sobě, ČSSD. Nic loutkovějšího už neexistuje. 
	Normální řešení jsou dvě a každý to ví: předčasné volby nebo spoluvláda KSČM. Než toto vládnoucí politika pochopí, uplyne v politických řekách ještě mnoho zbytečné hanby. 

Ať Kohout nějak vládne. Když špatně, hodíme to na něj. Dobře-li, připíšeme to ČSSD. 
Nic loutkovějšího už neexistuje.

Princ, Němec a chuďas
7.4.2005    Mladá fronta DNES    str. 06    Názory
    KAREL STEIGERWALD        
Glosy
 
Katarský princ si u nás kvůli sexu kupoval nezletilá děvčata - hrozilo mu dosti vysoké vězení, nabízel kauci 20 milionů, teď ji ušetří, protože ministr Němec rozhodl, že princův případ poběží ve státě Katar. Je to divné rozhodnutí. V prvním plánu ošidil ministr (je ještě ministr?) stát o dvacet milionů - princ by jistě frnknul a kauce by propadla. Ale když jde o spravedlnost, musí miliony stranou: kdyby měl Němec dcerku, třeba také ve spárech toho prince, možná by chtěl, aby princův případ běžel viditelně u nás - aby se spravedlnost v této nepěkné věci sexuálního zneužití dětí vyjevila před našimi zraky, nikoliv v dalekém Kataru, kde princ nemusí být spravedlností souzen, nýbrž může být sám tou spravedlností, když je princ. Do čeho se to Němec zas zapletl - to nemá dost jiných starostí, že musí pomáhat katarskému čuněti? A jak by asi dopadal katarský čuně-chuďas?

The Alexander Jazz
6.4.2005    Mladá fronta DNES    str. 06    Názory
    KAREL STEIGERWALD        
Duch Jalty po šedesáti letech na pódiu 

	Blíží se šedesáté výročí konce světové války. Bílá a Gott vystoupí v šesti zemích Evropy spolu s ruskými vojáky Alexandrovci a americkým armádním souborem The Jazz Ambasadors. 
	Je to zajímavá hudební kombinace a pro pamětníky, kterých už skoro není, je to i zajímavý přízrak -vrací se duch Jalty? Alexandrovci, marná sláva, za toto hudba nemůže, byli čtyřicet let symbolem ruské imperiální rozpínavosti, zatímco americký armádní jazz symbolem nedostupné svobody v dálce, za železnou oponou. Nyní budou tyto dvě ikony jezdit po Evropě bez opon s Gottem a Bílou. Sláva. 
	Ale pozor na tu Jaltu. Přičti k ní dnešní Grebeníčkovy projevy o českém komunismu, který ctí lidovou demokracii a pomáhá chudým proti deseti tisícům bohatých. Jako by Grebeníček vypadl z úst předúnorového Gottwalda! A na zeď do škol vyvěs Beneše vedle Stalina - a máš celou tu atmosféru poválečné naivity a lžirealismu pohromadě. V české zemi, kde se všichni ti majoři Zemani a Plastic Peoplové mísí dohromady s prvomájovými průvody a výklady Ransdorfů o tom, jak jsme my komunisté kdysi předstihovali Itálii, je to běžné. 
	Hudebního laika by zajímalo, jak se ta směs bude praktikovat: jeden Alexandrovec, jeden jazzman, mezi nimi Gott? Nebo jinak: dva Alexandrovci, jedna Lucie, dva jazzmani? Možná je na to korektní evropská směrnice - jak se ředí ruští komunisti americkým jazzem? 
	Je a není to duch Jalty. Tehdy se Evropa řítila do propasti, jazz v klepetech ruského ozbrojeného pěvce, dnes leze Evropa z jámy ven, jazz a pěvec pospolu, po komunismu už jim nic není. Duch Jalty zněl: my komunisti vás sežereme a vy budete ještě rádi. Dnes tomu věří jen ten duch Grebeníček. 
	Choďte na ty koncerty. Jak se tam asi bude snoubit svobodný duch jazzu s přísným a monumentálním duchem Ruska?

Grossův úpadek je trapný
5.4.2005    Mladá fronta DNES    str. 06    Názory
    KAREL STEIGERWALD        
Jediní, kdo ještě Grosse chtějí, jsou komunisté. A to ještě - kdo ví. Gross by naopak bral každého včetně čertů. Od počátku své aféry udělal sto kroků. Pokaždé řekl: krize skončila. A bylo to naopak, každým krokem krizi prohloubil. Teď strká do hrobu (za jejího apatického přihlížení) krom sebe i celou ČSSD. 
	Politika lidi oslepuje, zatemňuje jim rozum. Gross je toho pěknou ilustrací: žije v samotě jiného světa, nevidí propast, nad níž tančí, věří svým iluzím a neví, že už ho nikdo nechce. Pro každého je problémem a přítěží. I jeho nejbližším by se žilo lépe bez něho. Připomíná Jakešovo politbyro v listopadu 1989. 
	Gross už žádnou krizi nevyřeší, každému řešení je na překážku. Potíže, které vyvolává, jej nakonec z politiky vytlačí. Kdo si vzpomene, v jakých výšinách se pohyboval před několika měsíci, užasne nad tím strmým pádem. Na počátku má miláček politické štěstěny jakési potíže s miliony a byty, s nimiž si čipernější politik poradí, na konci opuštěný zavrženec uprostřed hluboké vládní krize a krize velké politické strany. 
	Gross je dnes sám, odvrací se od něho i spolustraníci. Přidat se do jeho vlády může být zničující. Je možné, že už žádnou vládu ani nesestaví, natožpak aby žádal o důvěru. A pokud by tu důvěru, čemuž jistě věří, od KSČM dostal a zas řekl, že krize skončila, byl by to konec už definitivní: vládnutí s komunisty by nepřežil ani Gross, ani trosky jeho strany. Přesto se do té jámy nešťastník řítí. Nebojí se vládnout s komunisty a nevidí, že nikdo jiný s ním vládnout nechce, a nevidí tu jámu. 
Gross za sebe nemůže - je to výtvor české politické scenerie. Má jediné politické zboží: úsměv, sympatickou tvář a žádný názor. To mu léta vystačilo k nejvyšší oblibě a popularitě. Protože nemá názor, nikoho nepohněvá, je milý, mladý, umí se pěkně chovat. Nebýt všelidové potřeby obdivovat takové prázdné manekýny, Gross by nikdy nevznikl. Nikdo mu dnes nemůže mít za zlé, že obchoduje s prázdnem - osvědčovalo se mu to léta. Může být českým Blairem nebo českým Trockým, klidně také Masarykem, čímkoli chcete, vyhoví vám. Vždycky s milým úsměvem, s všeobecnou sympatickou frází. Je to žádaný typ politika. Právě uvolňuje místo, uvidíme komu. Lidi se rádi klanějí prázdným bohům. 
	Grossův úpadek začal vstupem do politického provozu. Z neškodného parlamentního intrikána se stal vedoucím organizátorem nejprve vnitra, poté celého státu. Řízení mu nešlo už na vnitru. Úspěšná likvidace Špidly jej katapultovala nahoru. 
	Gross je obětí ČSSD. Jen strana zmatených obsahů a obrysů, bez přitažlivých idejí a cílů, bez charizmatického vedení může vpustit na špici tak prázdné a prozatímní tělo. Zeman socialistům zbytečně nadává - takto je sám vytvořil, jako stranu slibujících mluvků. Grossova bezobsažnost je toho symbolem. 
	Socialisté jej nakonec přežijí. Ale to přežití je bude stát dost. Jako nás všechny. Základní znak jejich nynější krize: trapnost. Něco krize přinést může: snad se vyčistí terén od prázdných nádob. Gross není poražené něco, Gross je padlé nic.

Politický Titanic má rok života
2.4.2005    Mladá fronta DNES    str. 06    Názory
    KAREL STEIGERWALD        
Pokud premiér oslavuje, nemá co. Nic dobrého jeho vládu nečeká. 
Má jen dvě možnosti: buďto bude dávat do Sněmovny zákony komunistům milé, nebo tam žádné nedá. Po pátku se stěží dočká, že by pro nějaký vládní návrh hlasovala dvojice ODS a KDU-ČSL. Začala svého druhu občanská válka v politické sféře. Vláda se rozkližuje, ale to nevadí. Ministry nahradit není těžké. Je také lhostejné, jestli nešťastníci z Unie svobody ve vládě zůstanou, nebo nezůstanou. Jejich tři ministři včetně deseti poslanců mají dnes už jen cenu draperie nad hlavou premiéra. Jediná většina, kterou Gross ve Sněmovně může udělat a kterou potřebuje, aby mu prošel jakýkoliv vládní návrh, je většina socialistů a komunistů. Jinou většinu mít nebude. Těžko věřit, že ani tohle premiér neví. 
	V pátek padl v parlamentě z úst vládních činitelů jediný vládní programový návrh: Udržíme současný vládní program a své dosavadní cíle. Proč to říkali, není jasné. Komunisté přece z vládního programu bývalé koalice schválí jen to, co se jim zalíbí, to znamená skoro nic, protože současné vládní cíle označují komunisté vesměs za špatné. 
	Komunisté jsou dobří stratégové a mají smysl pro moc. Udržet Grosse s menšinovou vládou a pak jej v tom vládnutí dusit je pro ně nesmírně výhodné - vzhledem k dnešnímu rozmachu i příštím volbám. Pokud to budou hrát tak dobře, jak umějí, z Grossovy strany zůstanou za rok před volbami už jen chlupy. Levice v té době bude mít úplně jinou tvář. Dělat ji budou jiné hvězdy. 
	Hra na menšinovou vládu s podporou případ od případu nemá smysl, protože Gross žádnou podporu nezíská, jen u komunistů - a to ještě jak kdy. Menšinová slabost dělá z Grosse snadnou kořist - poslechneš, dostaneš hlasy, neposlechneš, půjdeš. Dosavadní Grossova politická kariéra naznačuje, že platit bude varianta první. Přirozenou cestou vznikne koalice neboli nová opoziční smlouva, v lepším případě neplodný politický podnik (pokud nebude Gross komunistům vycházet vstříc), v horším případě vláda s komunisty v pozadí. 
	Pro stát je to velmi špatná zpráva. Politika kliček mezi komunistickými ideami a nečinností. Premiér by se měl vyjádřit, proč chce vládnout, když má za jediného partnera komunisty. Jakou politiku spolu udělají? Měli by jít před Sněmovnu s novou koaliční smlouvou. Mohou ji nazvat třeba Dohoda o nespolupráci. 
	Krize trvá, dokonce je čím dál větší. Problém nějakého strýce přerostl v krizi vládnutí. Premiér stěží může říkat, že s komunisty nejde. Nemá ve Sněmovně nikoho jiného, s kým by šel. A to je bohužel podstata jeho politiky: u moci za každou cenu. Podceňuje však své nové partnery - ti rozumějí obcování s mocí lépe než on. 
	Volby za rok celý tento politický Titanic rozmetají. Pak si všechny padlé politické veličiny budou olizovat rány s otázkou: Stálo nám to za to? Jen komunisté si budou moci odpovědět: Ano, vyplatilo se. To je dost zlé. Ale existuje dnes jiné řešení?

Čeká nás levicový puč? Ano
1.4.2005    Mladá fronta DNES    str. 06    Názory
    KAREL STEIGERWALD        
Levicový puč? Není to přehnaná obava? Může to tak dopadnout: nepřítel, jak psávali sami komunisti v padesátých letech, chodí po špičkách, aby ho nikdo neslyšel, a když někam přijde, dělá, že nepřišel. Než se nadějeme, můžeme mít komunisty u moci - třeba v nějaké dosud neznámé podobě. 
	Podobnost s rokem 1948 je lákavá: demise ministrů, sblížení KSČM a ČSSD, vytvoření zbrusu nové koalice politickým jednáním a zásadní změna politických poměrů - obojí bez voleb a voličů. Nejen Gottwald, i Hitler přišel takto k moci. V tom je slabina koaliční demokracie, že může produkovat politické mocenské dohody a pakty bez voličů. 
	Kolik českých voličů dalo sociální demokracii v roce 1948 a v roce 2002 hlas pro to, aby se spojila s komunisty? Kdo ve volbách takový vývoj bral v potaz? Kolik lidí by dalo hlasy koalici KSČM a ČSSD, kdyby tato šla k volbám? Dnes se na to nikdo neptá - koalice se může udělat na základě minulých voleb. Tandem KSČM a ČSSD má dohromady dost hlasů nejen na společné vládnutí podle ústavy, ale i na zásadní změny té ústavy. Objevitelé této technologie moci, Hitler či domácí Gottwald, mohou se v pekle radovat - objev platí dodnes a má dost učňů. 
	Podobnost s únorem 1948 je i v bezradnosti a sobectví středopravých odpůrců. Každému z nich jde především o maximalizaci svého prospěchu - to v součtu může znamenat společné zničující minimum. (Po Únoru ve vězení a emigraci.) Často se zdá, že komunismus je náš domácí vynález. Nikde ve světě se nedrží s takovou přilnavostí, nikde nemá tolik propagátorů a nikde nejsou jeho bludy přijímány tak samozřejmě. Spojení KSČM a ČSSD má svou logiku: strany jsou si blízké nejen myšlenkovým arzenálem, ale i personálně. Kolik dnešních socialistů je komunistického školení? Společná koalice je lákavá. Má svou sílu, dává moc, jen slepé levičáky nepřitahuje. Problém mají jediný: socialisté věřili patnáct let, že komunisty pozřou. Dnes je to opačně, komunisti mohou pozřít socialisty. A to je těžko stravitelná situace. 
	Gross včera překročil socialistický Rubikon. Pokud ho nechají jít dál, rozloží svou stranu definitivně. Ale i to má logiku: co ČSSD nabízí klopýtavě, zmateně, v náhlých útržcích, to mají komunisti v kompaktní a tvrdé líbivější podobě. Socialistická klopýtavost však mate voliče: co vlastně ti socialisti chtějí a dělají? Co nabízí KSČM, je jasné a známé: antikapitalismus a nesvobodu. Nabídka je to bezesporu přitažlivá. Čechy nesvoboda baví. 
	Prožíváme patrně nejhlubší krizi demokratické politiky po roce 1989. Nabízejí se jen toporná a pracná řešení. Jak při nich zachovat svobodu a postupovat ústavně? Česká politika může snadno selhat - ráda se podřizuje partikulárním a dočasným výhodám a nechává se strhnout personální nenávistí. Kalousek nechce Grosse, koalice prý může trvat. Ale nejde o Grosse, nýbrž o dlouhodobou neschopnost vlády. Ta Kalouskovi nevadí. Nejschůdnější řešení pro koalici je položit vládu a udělat novou bez Grosse. Vzniklo by nové hejno 101 starých ptáků. Komunistům by přece jen ujel ten zlatý kočár, nám ostatním další dva roky života. 
	Na obzoru je však nejhorší řešení: Gross plus komunisti. A tomu se levicový puč už říkat musí. Kolik socialistů to Grossovi spolkne? Všichni? 

Prožíváme patrně nejhlubší krizi demokratické politiky po roce 1989. Nabízejí se jen toporná a pracná řešení. Jak při nich zachovat svobodu a postupovat ústavně? Česká politika při tom může snadno selhat.

Grebeníček posílá vládu do pekla
30.3.2005    Mladá fronta DNES    str. 06    Názory
    KAREL STEIGERWALD        
MLADÁ FRONTA DNES

Možná jde o zvláštní dostih: povalí vládu už dnes lidovci tím, že z ní vystoupí, nebo ji povalí v pátek ODS hlasováním o důvěře, či se Grossova vláda zhroutí sama vahou své prázdné mocnosti? Nebo ji už včera poslal do pekla soudruh Grebeníček? 
	Sledujeme antické drama vášní a moci, kdo se kam vyšvihne, koho kdo zabije, která krev zvýší naděje na příští moc. Jenže to drama je tak blbé, jako by se v Česku dělo. 
Po ulicích chodí lid, zdroj vší moci, a celé to motýlí mihotání ho nevzrušuje. Nikdo se mu nemůže divit - ani to příslovečné prase se v české politice těchto dnů nevyzná, natož my, kteří se o ni zajímáme. Nejen Gross, nýbrž celá politika vyhasla a zjednodušila své počínání na to skutečně elementární: moc a cesta k ní či od ní. Možná se můžeme poučit: ano, politika je toto, i demokratická, je to boj o moc, a jak ty druhé od moci vykopnout bez klopýtnutí. Poučit by se mohli všichni ti druzi pravdy a lásky, kteří ve Špidlovi viděli pana Slušnost, v Grossovi novou a nadějnou tvář jasného mládí, v Unii svobody záruku občanské společnosti a tak dále... Je realističtější vidět to, co vidět je: Gross věří, že si pobyt u moci vykecá a vysedí. Unii zbývá už jen to sezení, pak půjde. Kalousek má karet víc: zůstat, zašpinit se, nezůstat a zašpinit se? Kudy vede cesta nahoru? Pěkné to mají i komunisti: potopit ČSSD, nebo naopak tu mrtvolu vysát? Včera řekli potopit. Co ale řeknou zítra? Potopit a vysát? 
	Grossova vláda si neporadila s jednoduchým problémem: Grossovy prachy. Už to je důvod k pádu. 
Měla by zvládat problémy stokrát větší, než dělá jedna nenasytná rodina. 
Kdo chce mít maximální depresi z politiky, nepřehlédne včerejší zprávu: policie začala vyšetřovat bytovou směnku Kalousků. Aby tak dala Kalouska do klepet a vrtulníku. 
	Právník Gross bude hledat věřitele inzerátem. Myslí si, že věřitelem je ta jeho směnka. Když se nenajde, dá prý peníze na charitu. Neví, že mu půjčil strýc a jemu že má vrátit. Tak se dnes vládne. Dokdy? Do pátku? Dnešní matematika zní: Grossova vláda včera skončila. 

***

Grossova vláda si neporadila s prostým problémem: Grossovy prachy. Už to je důvod k pádu. Měla by zvládat problémy stokrát větší. 

Foto popis| KAREL STEIGERWALDFoto popis| KAREL STEIGERWALD

Vrazi a soudci
26.3.2005    Mladá fronta DNES    str. 06    Názory
    KAREL STEIGERWALD        
Glosy 

Nejvyšší soud zrušil doživotní trest Pacovským, kteří zavraždili tři občany. Vrátil jejich případ dolů k novému projednávání. To může znamenat něco chvályhodného. Spravedlnost se hledá s mikroskopem. Kdo ale uváží, kolik rozsudků vyšší soudy vracejí k novému projednání, ten tou domněle jemnou spravedlností nadšen nebude. Spíš si pomyslí, jak to, že soudy tak často produkují „zmetky“, které se musí opravovat? Jistě je dobré, že lze zmetek opravit, ale proč jich je tolik? Už jen ti Pacovští: vyhrožovali, byli agresivní, lidé se jich v obci báli, ale ochrany se nedovolali, dokud Pacovští nezačali vraždit. Vyšetření a odsouzení toho vraždění se vleklo od instance k instanci, teď začne dokonce znovu. Pocitu bezpečí a spravedlnosti to nepřispívá. Tyto kvality soudů žádné veřejné vzrušení nevyvolávají. Na rozdíl třeba od nedávného nejmenování nových mladých soudců, které nás všechny tolik rozrušilo.

Přijde pád vlády, nebo ještě ne?
21.3.2005    Mladá fronta DNES    str. 06    Názory
    KAREL STEIGERWALD        
MLADÁ FRONTA DNES 

	Je rozhodnuto? Pokud zůstane Gross předsedou vlády, lidovci budou jednat o předčasných volbách, říká Kalousek. Pokud Gross odejde, je to pád vlády, říká předseda Senátu Sobotka. Předseda Sněmovny Zaorálek nevidí krizi: nic se neděje, koalice trvá a má úkoly. Co si o tom máme myslet my, kteří z politického Parnasu nepocházíme? 
	Kritici zastupitelské demokracie mohou dnes jásat -mají před očima zářný případ pletich v sekretariátech, zákulisních tahanic, klamání voličů a jejich, řečeno neodborně, tahání za fusekli. 
	Ústava říká, že když se poděkuje Gross, poděkuje se vláda. 
Když Gross zůstane, půjdou lidovci a vláda nebude mít většinu. Odpověď na otázku, zda za lidovce zaskočí komunisté, nezná dnes nikdo. Socialisté to nyní neprozradí, ale pokud bude ČSSD chtít dál vládnout bez lidovců (nebo i unionistů), bude jim muset tuto nabídku udělat. Nebo to Gross zkusí jako kdysi Gottwald s rekonstruovanou vládou bez zrádných lidovců s lidovci nezrádnými? Existují takoví? 
	Může se stát, že se u nás od základů přestaví politické poměry - jako výsledek politických jednání předáků, bez rozhodnutí svrchovaného držitele moci, voličů? Má ČSSD mandát na koalici (tichou či veřejnou) s KSČM? 
Nabízela tuto možnost ve volbách? Ale bez komunistů - s kým bude vládnout, pokud nynější koalice zahyne? 
	Pokud chtějí naše politické strany ctít zastupitelskou demokracii, mají jen dvě možnosti: neměnit současnou politickou scénu, jak ji vytvořily poslední volby, a udržet současnou vládní koalici, nebo jít do předčasných voleb. Vládnout dál s Grossem je trapné, jeho odchod znamená pád vlády. Co dál chtějí politici v koalici řešit? 
	Složitost situace je vládní koalici známa. Proto od ní slyšíme jen nejasné výklady. Každé řešení, které přijde, je pro koalici špatné. Možná že Kalousek, který v sobotu oslnil jasným ano a ne, kterým nastínil pád vlády, oslní za týden jasným jářku a jemináčku a alébrž, po němž Grossova vláda zas vydrží. Komedie nekončí, rozhodnuto není. Do vládní koalice a do melounu nevidíš. 

***

Možná že Kalousek, který v sobotu oslnil jasným výrokem, oslní za týden jasným jářku a alébrž, po němž Grossova vláda vydrží

EU: v pozadí kampaně je také paní Barková
18.3.2005    Mladá fronta DNES    str. 07    Názory
    KAREL STEIGERWALD        
Kampaň za evropskou ústavu neboli ústavní smlouvu povede předseda vlády. Pro odpůrce evropské ústavy je to dobrá zpráva. Gross je postava v kampaních neúspěšná, pověsti dnes už pochybné, neseriózní, má nejasné dluhy, ráda žije na vyšší úrovni, než kam zatím dosáhla. To vše se nepřátelům evropské ústavy hodí. Do kampaně by Gross mohl nasadit silné zbraně: strýce Vika, boháče Roda a spalovače Simkaniče. Jsou to tahouni - před několika měsíci je nikdo neznal, dnes je zná každý. Evropská ústava je na tom dnes jako strýc Vik před časem: nikdo ji nezná. Výtečným propagátorem evropské ústavy je i Barková. Propaguje pana premiéra, který zas propaguje ústavu EU. 
	A nyní vážně. Má kampaň vůbec dělat vláda? Za peníze poplatníků? Představme si, že by dnes u moci byla vláda bojující proti evropské ústavě. Jak by asi zuřili příznivci evropské ústavy, kdyby svou nechuť financovala z peněz státu. Není to věc politických stran? Bojovat tato za to, druhá proti tomu? Obě za své?

Raději mlčte, soudci
18.3.2005    Mladá fronta DNES    str. 06    Názory
    KAREL STEIGERWALD        
Glosy 

Aféra s nejmenovanými soudci se třikrát nevyplatila soudcům. Zaprvé vyšlo najevo, že jich není málo. Do aféry jsme žili v omylu, že soudci nestíhají, mají toho moc a spisy se vrší. Od aféry víme, že by si tu práci měli dát (i s ministrem) do pořádku: je jich dost, a přesto na práci nestačí. Čí to je vina? Zadruhé vyšlo najevo, že soudci jsou jako ostatní lidé: derou se o své zájmy hlava nehlava, zákon nezákon, rozum nerozum. I šéf unie soudců tvrdí, že prezident soudce jmenovat musí. Ano musí. Ty soudce, nějaké, mnohé, jak je potřeba. Ale toho každého určitého, jednoho, dva, určitou skupinu - nemusí. Nač by to jmenování pak bylo? To je soudcům jasné, ale kopou za své lidi. A zatřetí: aféra přinesla fotografie těch soudních čekatelů. Školní výlet na zastávce autobusů. Culíky a mašle. Každou diskusi to diskvalifikuje. Mlčet měli, soudci.

Škodlivé je celé to ministerstvo
17.3.2005    Mladá fronta DNES    str. 07    Názory
    KAREL STEIGERWALD        
Poslední aféry (Kořistka, Diag Human, Součková) ještě zdaleka neskončily a už tu máme další: Mlynářovu. 
	Je nepřehledná, jak se na aféru sluší. Zatímco policie ve spolupráci s TV kamerami tvrdí, že Mlynáře obviní ze zločinu, Mlynář se poměrně přesvědčivě brání. Patrně jde jako obvykle o typický český chaos. Jedni vykládají právo takto, druzí opačně. To už plyne z povahy našich zákonů a zvyků. I samo ministerstvo financí tvrdí, že státu nevznikla žádná škoda. To jsou příhodné podmínky k aféře bezmála nekonečné. Řešení takové státně-politicko-právní situace není obtížné: stačí napsat novou dvěstěpadesátou novelu, která ke dvěma už existujícím výkladům přidá třetí. Vznikne tak vzrušující trojice protichůdných názorů, která na rozdíl od dvojice nabízí mnohem bohatší škálu válek, sporů, nejasností -a to je právě život! Lidově se tomu říká „bordel“, my odborníci říkáme: legislativní tříbení. 
	Škoda nevznikla, říká ministerstvo financí. Co u toho rok a půl vyšetřuje policie, čert suď. Je spousta škod, které vznikly, ale neměly takové štěstí: policii k sobě nepřilákaly. 
	Velká škoda je hned ten internetový portál veřejné správy, kvůli kterému má Mlynář aféru. Je to věc za ty prachy nikoliv užitečná. Nestátní Google vám poradí lépe. Ovšem daleko větší škoda je celé to Mlynářovo ministerstvo informatiky. Mlynář za jeho vznik nemůže, i když může: potřebovali mu něco dát, aby bylo dost ministrů, nic ale nezbylo, tak mu to založili. Není to poprvé, ministerstva často vznikají jako zplodina přičmoudlých politických dohod, nikoliv z nějaké přirozené potřeby něco ministrovat. 
	O tom, že státní správa by se měla inteligentně zmocnit výhod moderní informační technologie, není žádných pohyb. K podivnostem našeho domova ale patří, že počítače, které dokážou nahradit mraky úředníků a rušit celá ministerstva, dokážou také stejné mraky úředníků, a dokonce celé nové ministerstvo vyvolat v život. Máme stát tlustý jako vepř a to jeho sádlo teď budeme sypat po internetu do umělých mozků, milionkrát modernějších než ten stát. Volná kapacita státních serverů bude jistě pobídkou pro úředníky a podobné zákonoplodné ptáky, aby je sytili dalšími a dalšími zbytečnými údaji, předpisy, opatřeními, dotacemi a procenty něčeho. Pro člověka s barevnou fantazií to je zážitek: jak celé to státní haraburdí lítá po něčem tak neharaburďáckém, jako je skleněné vlákno... 
	Mlynáře budou honit pro abstraktní spor v řece chaosu: směl, nesměl, zákon, nezákon. Jeho ministerstvo dál bude páchat škody neboli ztráty, protože, a to si zapamatujme, už jej nikdy nikdo nezruší. I po Mlynářovi zas přijde nějaký další, který si tam učeně sedne.

Když kradou, nedívejte se
16.3.2005    Mladá fronta DNES    str. 06    Názory
    KAREL STEIGERWALD        
Berky kradl městský kovový plot a žena jej zahnala. Pohrozila mu pistolí a že pustí psy. Neměla to dělat. Berky ji udal, státní zástupkyně ji obvinila z násilí proti skupině obyvatel. Soud se táhl. Až včera stíhání ženy zastavil, protože použila jen hrozby, ne psa a pistole. Co udělal soud žalujícímu zloději Berkymu? Nic. Díky ženě krádež nedokončil. Policie se jím nezabývala. Žena měla štěstí, kdyby se po ní Berky ohnal tyčí z toho plotu a ona vystřelila, mohla dopadnout zle. Poučení: Je lepší být Berky než žena chránící majetek. Až zas uvidíte zločin, dívejte se jinam, nebo na vás přijde státní zástupce. Pointa není, že soud ženu pustil, nýbrž že ji za dobrotu obtěžoval.

Běžte už, mé zlaté kobylky
15.3.2005    Mladá fronta DNES    str. 06    Názory
    KAREL STEIGERWALD        
Barková je žena, která má podnikatelské úspěchy v pološeru. Byla také úspěšná u rodiny předsedy vlády. Ta se s ní zapletla lidsky i hospodářsky. Příliš se jí to nevyplatilo. 
	Barková poskytla rozhovor Lidovým novinám. V něm se Grossová z přítelkyně změnila v drahé hobby podnikatelky. Styky s ní vydává Barková za pokus pomoci podnikatelské sféře a za pomoc premiérovi, který nemůže vidět všechno. To ať si zhodnotí každý, jak chce. Podstata celé aféry je v tom, že Barková je podnikatelka z pomezí mezi světem a podsvětím - a že toto rodina Grossova nikdy (asi ani dnes) nedokázala postřehnout a své peněžní pohyby v těchto končinách nechce vysvětlit. 
	Nevnímá, že jde o přehledný problém: chce tato země premiéra s takovými styky a kamarády a s nulovou schopností rozpoznat, co je v nepořádku? To se žádnou společenskou smlouvou nezastře. Gross se diví, že do jeho světa pořád někdo rýpe. Diví se i Barková: bordely nikdo nezakázal, tak co jako má bejt? 
	V tomto smyslu jsou si všichni tři rovni, Gross, jeho žena i Barková. Představují nízkou letovou hladinu vkusu i citu. Pro předsedu vlády je ta aféra velmi nelichotivá. Je to skoro, jako by lezl v noci oknem do špajzů a bral tam špagety. Předsedové vlád mívají onačejší, jaksi nóblovější a intelektuálně komplikovanější aféry, když už nějaké mají. Ta Grossova by se hodila víc k mazanému okresnímu filutovi než k premiérovi. Spojení erotického salonu s vládními výšinami vyvolává pocit trapnosti. Divné je, že to vše neprobouzí velký odpor mezi socialisty - co to asi musí být za lidi, když jim tyto lepkavé machinace s nevěstincem navíc nevadí? 
	Kolem českých politiků se vždy motají psychopatické postavy s temnými plány. Politici jim často naletí, chvíli věří, pak mají ostudu a vymotávají se z všelijakých Bambergů. Člověk se až diví: copak bláznivost toho pána (těch pánů) včas nepoznali? Asi ne, politická moc často odebírá lidem rozum. Grossova aféra je jiná: čistá, průhledná, srozumitelná. Její jasnost je tato: Gross se finančně zapletl s osobou z polosvěta. To nikdo nepopírá. Ale má se premiér takto zaplétat? 
	Barková není žádný psychopat s blouznivými výklady, nýbrž věcná osoba se smyslem pro peníze. Do podnikání na její úrovni se jí hodil Gross plus manželka. Tak je zapřáhla, koníky. Teď je z toho politický problém, což všichni tři (na jejich úrovni) nečekali. Místo aby jí to zlaté panstvo prospělo, teď Barkové škodí, tak od nich odskakuje. Už to nejsou přátelé, ale drahé hobby. 
Nerada by, aby ji stáhli pod hladinu, kam sami směřují. 
	Gross má různé politické výklady, proč má být dál předsedou vlády.Má naději. Do jeho pádu se nikomu dvakrát nechce. Každému se hodí, aby se ještě rok ztrapňoval. Málokdo by chtěl, snad krom ODS, nyní předčasné volby. Před našimi politiky, těmi kazateli dobra, lásky, pravdy, stojí už přes měsíc pozoruhodná nepolitická otázka: Snesou, aby premiér byl olepen penězi z nevěstince? 
	O jeho rodině Barková soudí: Byly to mé zlaté kobyly. Už jsem je vykopla. Co pustí k vodě i Barková, to politika udrží na trůně? Možné to je. Ostatně, jak to je s těmi bordely? Smějí být, nesmějí být? 

***

Ona byla můj drahý koníček. Moje drahé hobby. Takto v LN hodnotí Barková paní Grossovou. 

Lidové noviny: Měl by Gross odstoupit? Barková: No, nám všem by se ulevilo.

Bohumínský paradox ČSSD
12.3.2005    Mladá fronta DNES    str. 06    Názory
    KAREL STEIGERWALD        
MLADÁ FRONTA DNES

Socialisty čeká na sjezdu nepříjemné rozcestí: s komunisty, nebo bez nich? Zrušit bohumínské usnesení, které jim styk zakazuje? Nezrušit je a styku se vyhnout? Anebo, a to se životu nejvíc podobá, nezrušit, ale pokračovat neformálně v čilém styku, který tu už nyní je? 
	Sjezd strany se tomuto nevyhne. Může to být i jedno z hlavních témat. 
Odpovídá totiž na otázku, co bude se socialisty dál. S kým budou vládnout, s kým budou dělat opozici, s kým ruku v ruce budou rozvíjet své ideje? Komunisti, to si přiznejme, jsou jim ideově nejblíže. Pokud bychom se na politickou scenerii dívali očima zájmů a ideálů, nikdo k sobě nemá blíž než komunisti a socialisti. Potíž je, že komunisti stále ještě páchnou a ne každý socialista má na ně žaludek. Společná témata by se našla, i podobné ideály, vadí jen ten zápach. Není to na politiky odlišnost příliš malicherná? 
Na hlavě máme bohužel oči naší moderní historie: s komunisty chcete něco dělat? Po všem, co mají za sebou? Takový úmysl může být pro socialisty zničující. Může zas vytvořit pevný blok proti kapitalismu. Zkusme hádanku: kdo by se pak v kom rozpustil - socialisté v komunistech, či komunisti v socialistech? 
	Dokud budou komunisti držet tolik poslaneckých křesel, kolik jich mají, mohou socialisti vládnout jen menšinově, opozičně-smluvně, či v kymácivé koalici s menšími a zrádnými partnery. To je pro socialistické ideály zlé. 
Pustit k vládě komunisty je pro ty ideály asi ještě horší. Tak se jmenuje bohumínské dilema ČSSD. 
Škromach o komunistech mluvil, teď už je prý na menšinovou vládu pozdě. Gross, toto nejčerstvější neštěstí ČSSD, má alespoň jednu ctnost. S komunisty nikdy, opakuje, i když to znamená bezpečně: moc už nebude. 
	Pro socialisty v rozkladu je to řešení, jak se elegantně zbavit moci se ctí - komunisty jsme nepřibrali, proto jsme odešli. Pro socialisty, kteří moc chtějí, to řešení není. Ti se mohou dočkat paradoxní události. Komunisti budou řešit svůj Bohumín: přibrat ty sociálfašisty, vyhodit je, zavřít, či jen pozřít? 

***

Pro socialisty v rozkladu je to řešení, jak se elegantně zbavit moci se ctí - komunisty jsme nepřibrali, proto jsme odešli

Zločin slovem a písmem? Co to je?
11.3.2005    Mladá fronta DNES    str. 06    Názory
    KAREL STEIGERWALD        
MLADÁ FRONTA DNES

Po pěti letech skončil zbytečný a celkem nesmyslný proces proti vydavateli Hitlerovy knihy Můj boj. 
Soudy nám v tom procesu chtěly namluvit, že my, občané, nesmíme číst Hitlerovy teorie a že se máme ve svém přemýšlení spolehnout na výklady odborníků z druhé ruky. Je to starý bolševický postoj ke svobodě člověka. 
	Trvalo to zbytečných pět let, než se evidentní právo občana mít přístup ke všemu, co lidské dějiny přinesly, prosadilo. Sláva. Nebyl by to ovšem český soud, aby svůj skvělý duchovní výkon nezhatil dodatečným komentářem. Podle úsudku Nejvyššího soudu je vydání Hitlerovy knihy nevkusné a příčí se dobrým mravům, zvlášť když bylo motivováno ziskem. Soud konstatoval, asi s lítostí, že to k odsouzení nestačí.
	Staré časy zavoněly. Je nevkusné a proti dobrým mravům vydávat Maa, Stalina, Marxe, Goebbelse, Husáka, Trockého? Proti dobrým mravům je taková vydání zakazovat, lidi za to trestat a díla velkých dějinných zloduchů před veřejností tajit. Nic není nemravnějšího než cenzura dějin. Soudy mají jiný náhled: chtějí nás chránit. Stvořily zločin písmem. 
	Hanebný je názor soudu, že je proti dobrým mravům, když podnikatel něco udělá pro zisk. Takový soud má rovnou říkat místo podnikatel vykořisťovatel a chlapa vysídlit do pohraničí. Jenže smyslem svobodného podnikání je právě zisk. Soud by to mohl po patnácti letech už vědět. Že to neví, je jen znamením, jak hluboce vězí naše úřednictvo ve starých časech. Zisk je fuj! Soud sleduje mínění již skoro čtvrtiny obyvatel: Volte KSČM, zisk nebude! 
	Zatímco Zítka Nejvyšší soud zprostil viny, nižší soud dal do vězení jiného muže. 
	Napsal prý hanebně o veřejném činiteli na webu. Soudce říká: Kritika činitelů má své hranice. A hned ty hranice určil. Založil na další mezinárodní ostudu. Ve Štrasburku to republika zase projede. 
Trestat lidi za verbální činy je znamením nesvobody. 
	Zločin slovem? Nesmysl. Ne však u nás. 
	Někdy se zdá, že komunismus byl u nás vynalezen, nikoliv sem silou z Rusi exportován. 

***

Úřednictvo vězí ve starých časech. Zisk je fuj! Soud sleduje mínění již skoro čtvrtiny obyvatel: Volte KSČM, zisk nebude!

Němce nedoženeme
11.3.2005    Mladá fronta DNES    str. 06    Názory
    KAREL STEIGERWALD        
Glosy

Čas od času nás analytici děsí či těší. Bohatství průměrného Němce dosáhne průměrný Čech za třicet let. Je to výsledek vědecké práce s čísly. Pro někoho je to reálný stav, jiný upadá do deprese, protože se toho blaha už nedožije. Ale proč vlastně bychom měli někdy Němce dostihnout? Vždyť jsme je ještě nikdy nedostihli. Byli někdy Češi bohatší, pracovitější, pořádnější? Víc dřeli? Připomeňme si výkon, který podali Němci za patnáct let od války. Byla v tom dřina, odříkání, utrpení a úspěch. Běžte do české a německé vesnice a dívejte se. Česká zem je zem haraburdí, budníků, hald starých prken, cihel, šrotiště za domkem. A tlachání v hnusné hospodě. Víme to o sobě? I dnes si raději hrajeme s procenty, než abychom dřeli či alespoň uklidili za barákem. Bohatství u nás vzniká neúprosným klapotem statistik a procent, ne prací. Tak kam se ženeme?

Veselí, srandovní lidé
10.3.2005    Mladá fronta DNES    str. 06    Názory
    KAREL STEIGERWALD        
Major Zeman se vrací a čert ví, co ještě s ním přijde. Jacísi vykukové využijí jeho kuriózní a částečně recesní popularity a vytvoří film o tom, že Zeman nebyl bolševická policejní obluda, výplodek tvůrčí skupiny StB, nýbrž americký špion, který tu StB rozkládal. Dají mu moderní „akční“ kabát: ten blb lítá po hořícím autě a vyskakuje během střelby z mrakodrapu, dole se hromadí mrtvoly, asi estébáků.
	Pro českou společnost, která si patnáct let neví rady s obdobím komunismu, je to bezvadný návod. Všichni jsme byli agenty svobody uvnitř rudého nepřítele. To je geniální, úlevné a vše vysvětlující vysvětlení. Zaplať bůh za toho Zemana. 
	Němci na nic takového nepřišli akční velitel Osvětimi v tajných službách USA bojuje za demokracii u pecí. Takovou perverzitu skutečně mohou vymyslet jen Češi, ty smějící se bestie, jimž je všechno fuk. Mělo by být traumatické, nakolik bylo komunistické panství naším domácím dílem lepší je však věřit, že jsme byli jako předělaný Zeman těmi rozvědčíky v lůně nepřítele. Minulost to udělá hezčí. Gross, nynější předseda vlády, je pěkným případem dělání té hezčí minulosti. Možná věřil, když si přibral toho bicího Přibyla, že bil lidi, jako Zeman, tajně ve prospěch USA. Masa českého obyvatelstva, která nepovažuje komunistické období za nic divného a hnusného, bude mít z nového amerického majora radost. Byl to odborník, profesionál, dělal dobře svou práci, jak nedávno zmínil i ten Gross. 
Česká soudobá civilizace je dost řídká - o minulost se příliš nezajímá, proč také: v televizi vám vysvětlí major Zeman akčním způsobem, jak to všechno bylo. Kdyby vám to nestačilo, můžete se dočkat díla Sranda s Klémou nebo poučné komedie Jak jsme prochlastali okupaci. Komedie o Klémovi může pojednávat o tom, jak Gottwald čelil zlému Stalinovi a jak jej nakonec s pomocí agenta Zemana přelstil, zatímco seriál Jak jsme prochlastali okupaci je přímo o nás: veselí, srandovní lidé. Ohýbají lžičky z NDR. 
	Všechna tato díla tvoří naši moderní historii zábavně, tak jak si to přejeme. Zeman vybere ve prospěch demokracie schránku a vyskočí oknem. Venku hoří, uvnitř můžeme klidně spát. Minulost je křišťálově temná jako náš nynější premiér. Ten se také jen diví, co pořád máme. 

KRESBA: MIROSLAV KEMEL

J. J. Gross, filozof
9.3.2005    Mladá fronta DNES    str. 06    Názory
    KAREL STEIGERWALD        
Glosy

Předseda vlády nabízí již příští měsíc společnosti novou společenskou smlouvu, která „zajistí, že Česká republika obstojí v zápase, jenž ji čeká. Budou v ní obsaženy postupy k mnoha tématům, která když nezvládneme, tak z dlouhodobého pohledu nemusíme obstát.“ Konec frází zde. 
	Co to zas kristepane Gross četl? J. J. Rousseaua? Ten společenskou smlouvu nabízel - jako velký filozofický projekt, jak změnit svět, nikoliv ovšem z měsíce na měsíc, nýbrž jako velký celoživotní a inspirující omyl. Gross je filozof rychlý, stejné téma sfoukne do měsíce. 
My tu jeho společenskou smlouvu z dlouhodobého pohledu nemusíme číst. Místo toho se jej i za měsíc zas zeptáme, jakými společenskými postupy přišel k penězům, které má. Bude zajímavé, zda filozof z dlouhodobého pohledu obstojí v zápase, jenž jej čeká.

Policie vládě podkuřuje
5.3.2005    Mladá fronta DNES    str. 06    Názory
    KAREL STEIGERWALD        
Nenechme si namluvit, že Grossovy chystané kroky jeho potíže řeší. Žádné mediální vrnění prohnaných politiků nemůže zastřít podstatu: jakého původu jsou miliony rodiny Grossů? 
	Dokud někdo přesvědčivě jejich původ nevysvětlí, jsou všechny veřejné tance zbytečné. Vždy po nich dál zůstane otázka: Chceme premiéra s neznámými miliony? Všechny debaty, zda má, či nemá koalice dál být, zda se vyčerpala, nebo má před sebou živé úkoly, k aféře nepatří. Premiérova rodina buď něco provedla, nebo ne. K odpovědi na tuto otázku máme profesionální orgány. Zatímco v aféře Kořistka byly tyto orgány neobyčejně mrštné, ačkoli měly k dispozici pouze tvrzení jednoho člověka, v aféře Grossově o jejich aktivitě nic neslyšíme, třebaže se mohou chytit milionů poletujících z neznáma a řady dalších neobvyklých finančních jevů, které k prozkoumání policií přímo vybízejí. 
	V Kořistkově aféře stačilo tvrzení jednoho člověka k rozsáhlé policejní akci, se zatýkáním obviněných, s jejich transportem vrtulníkem, s odposlechy vysokých politiků, se zkoumáním bankovních kont. V druhém případě celé spektrum nepopiratelných podivných transakcí a záhadný zrod peněz, který Grossovi ani nepopírají, ani nevysvětlují, k policejnímu vyšetření nestačí. Je to škoda i pro Grosse. Už mohl mít vysvědčení z rukou nejdůvěryhodnějších, policejních. Protože ho nemá a nikdo se nesnaží jej vytvořit, zbývá mu jen to staré české mlžení - důvěra, věření, intriky nepřátel, tlaky mafií a podobné pohádky. Kdyby jeho aféru policie prošetřila, mohli jsme být mimo pochybnosti, jak to s rodinou Grossů je. Nesledujeme přece aféru politickou, ale kriminální. Veřejnost (včetně Grosse) by se uklidnila, pokud by policie vše prozkoumala. Po Kořistkově obvinění vyrazila policie na stopu energicky. Kořistí mohl být opoziční předák. 
	V Grossově případě policie nikam neběží, kořistí by mohl být koaliční předseda. Policejní prezident bude těžko vyvracet, že policie není nezávislá a že nepodkuřuje vládě. Troufnout si na pány je vždy obtížné. Vyžaduje to odvahu. Policie by ji měla mít. Měla by zadržet paní Grossovou i s Barkovou a v poutech je přemístit ke strýci Vikovi. Pak by je propustili. Bylo by to roztomilé divadlo. 
	Ale dosti satiry. Skutečnost je hrozná. Jednou stačí policii maličkost k velkým a dodnes nekončícím manévrům, podruhé s ní nepohne ani aféra otřásající státem. Lze to vysvětlit jinak než bázní před pány a odvahou proti právě slabým? 
	Dočkáme se, že teprve až Gross padne, začne po něm, zesláblém, policie skákat jako čert po koze? Takovou policii určitě nepotřebujeme. Kdybychom měli policii skutečně nezávislou, odborně zdatnou a dosti rychlou, byla by dávno za námi nejen (už zapomenutá, ale neukončená) aféra Kořistkova, ale i ta Grossova. 
	Koaliční politici ji nevyšetří, nýbrž využijí. Každý ke svému, všichni k jednomu: jak zůstat u cecíku státu. Když se dnes na ty tatrmany díváme, musíme se ptát - jak chtějí dál vládnout zemi, když si nedokážou slušně poradit ani s touto malou, byť pro Grossy tragickou aférou? Je to bídný pohled: před zavřenými zraky servilní policie se politici chtějí kdesi za dveřmi „radit“, jak řešit aféru. 
Řešení je na policii, na nich ne. 

Foto popis| KAREL STEIGERWALDFoto popis| KAREL STEIGERWALD

Normální země, či popeleční klam?
4.3.2005    Mladá fronta DNES    str. 06    Názory
    KAREL STEIGERWALD        
MLADÁ FRONTA DNES

Možná nás všechny považují za blázny. Nebo jsou blázny oni. Lidovci vyvolají válku na život a na smrt, chtějí Grossovu hlavu, socialisti zas hlavy tří lidoveckých ministrů. Včera se náhle všichni uklidňují, chápou se, považují omluvy za dostatečné, netrvají na hlavách a jsou rádi, že čas zraje: mají popeleční návrh, počkáme si do Velikonoc. 
	Gross se omluvil, a když bude třeba, omluví se zas. Není však jasné, komu se omluvil a za co. Možná strýci Vikovi? Problém jeho aféry ale nevězí v ostrých slovech, za která by se mohl omlouvat, ani v nějakém politickém sporu. Vězí v penězích jeho rodiny. Za ty není možné se omlouvat ani se dohodnout politicky, nalézt kompromis. Nenechme se svést ze stopy: Grossovu aféru lze jen věcně objasnit. Byl to trestný čin, přestupek, nemravnost, či jen nešikovnost, kterou lze pochopit? Kalousek řekl, že v normální zemi by politik postižený jako Gross už nebyl ministrem a že on, Kalousek, dokáže, že jsme normální země. To je pohled věcný a rozumný. Bohužel události tak rozumné nejsou. 
	Kajícné omluvy nemají smysl. Smysl také nemají politické dohody v této věci: každá dohoda, která zastře podstatu Grossových potíží, bude jen další ranou do rozviklané důvěry v tuto koalici. Kdo bude pak věřit Grossovi a ostatním pánům, když se teď, po všem, dohodnou? Východisko je jediné: věcné rozmotání Grossových problémů. K tomu žádné odklady nestačí, ani prázdná kajícnická gesta, jejichž smysl si veřejnost vyloží jasně: zas nám mažou med kolem úst, aby zastřeli své rejdy. Grossův problém není sporem mezi politiky - je to především spor Grosse s veřejností. Politici jej nemohou vyřešit vzájemnými ústupky, dohodami, taktickými pohyby. Problém má jedinou dimenzi: odkud jsou ty peníze. To nám řekněte. Vše ostatní je nepěkný politický popeleční klam. 

***

Grossův problém není sporem mezi politiky. Je to spor Grosse s veřejností. Má jedinou dimenzi: odkud jsou ty peníze?

Zeman vzpomíná
2.3.2005    Mladá fronta DNES    str. 06    Názory
    KAREL STEIGERWALD        
Být politickým důchodcem je hořké 

MLADÁ FRONTA DNES

Kritizovat sebe - to se skoro od nikoho nedá čekat. Miloš Zeman rozdává rady, urážky a posudky s chutí na politika až neobvyklou. Jako by byl nějaký komentátor a měl to za řemeslo. Sebe však vynechává. 
	Grosse ničí s drtivou vehemencí - ale copak jej neudělal ministrem? Další oběť: Špidla. Neustanovil jej nástupcem? A neměl takových figur kol sebe mnohem víc? Je snad Lachnit třebas nebo Lanský, Kavan či podivín Bašta lepší politické zboží než Gross se Špidlou? Nejel Zeman sám, futrál všeho moudra, jako slepý blázen za švýcarským podivínem do Bambergu? 
	Buzková. Zeman do ní pere jak do hadrové panny. Proč teď a proč do své politické kolegyně? Zeman je Napoleon středních Čech: mnohé povýšil, z matných postav udělal přechodné velikány. ČSSD vyzvedl k výšinám, dočkal se zrad a hořkosti od nejbližších generálů (jako každý, kdo v Čechách či na Moravě nepadne včas v boji), o čemž nyní vydává knižní svědectví, plné vtipné zatrpklosti a politické slepoty. Socialisté jej nenávidí, protože je učinil velkými. Komunista Novotný kdysi řekl o mrtvých, které pomáhal zavraždit, že je semlel mlýn, který sami roztočili. Měl pravdu. Oběť Slánský dozajista byl stejný vrah jako Novotný. 
	Demokrat Zeman s Novotným nemá nic společného, je přesto stižen podobnou chorobou: roztáčel mlýn, který jej nyní žere. Do české politiky prosadil hulvátství, drsný vtip, neomalenou zkratku. Osedlal svou silou politické bandity a nadělal z nich sociální demokraty. Měl vědět, že po jeho zmizení se ti vlci pustí do sebe - a do něj. Zemana může těšit jediné: být velkým se neodpouští. Nuly, které vypěstoval a které jej, politického žongléra, zničily, ničí teď jeho dílo: ČSSD.

Nevěstinec Escade, právní pořádky v zemi
1.3.2005    Mladá fronta DNES    str. 06    Názory
    KAREL STEIGERWALD        
Slavný bordel Escade je zajímavý nejen proto, že se v něm omočila rodina Grossů, nýbrž i z hledisek nepolitických -pracovněprávního, hygienického a trestního. 
	Jsou nevěstky zaměstnány podle švarcsystému, nebo jsou to zaměstnanci na dobu neurčitou? Je prostitutka živnostník s vlastním nářadím a materiálem, jako třeba malíř pokojů, který smí svou práci prodávat na smlouvu, nebo jde o řadovou dělnici lásky, která podobně jako švadlena na smlouvu zjednána být nesmí, protože jí zaměstnavatel poskytuje i nářadí? Sex - je to dílo, nebo práce? 
	Důležité je hledisko hygienické. Mají prostitutky podobně jako kuchaři či prodavači v lahůdkách zdravotní průkaz s pravidelnými kontrolami? Je zboží prostitutek, podobně jako koláče, zabaleno v průhledném celofánu, nebo je zákazníci nazdařbůh ohmatávají ještě před koupí? A co ochranné pomůcky, brýle, rukavice, pevná obuv - hradí je Barková, nebo prostitutky? Odpovídají pomůcky předpisům Evropské unie? Kdo to kontroluje? Platí je hodinově, či od kusu? Atd. 
	Poslední hledisko je trestní. Není zprostředkování pohybů těch prostitutek vlastně kuplířství? Jde bezpochyby o pohyby sexuální a Barková by do toho mohla lehce spadnout - i jako pronajímatel prostor kuplířům. Jistě je zajímavé - bere z toho kšeftu s bílým masem stát daně? No fuj... 
	Barková a spol. se budou bránit, že nejde o sex, nýbrž o erotiku. Že neobchodují se souložemi. Že jen zprostředkovávají seznámení společnic s pány, což není obchod s masem, nýbrž s duchem dam, že tedy celý obchod je rázu duchovního. Takových podniků jsou stovky. Občas tam vtrhne policie, křičí, někoho zavřou za kuplířství i za to bílé maso. Jiné ne. Odpovídá to právním poměrům v zemi. Něco se nesmí, ale může. Grossových aféra to pěkně ilustruje. Bordel Escade se nesmí. A je. Kdysi panstvo do diskrétních podniků chodilo, dnes z nich tahá půjčky. Poměry se horší. 
	Ale přesto, úřade, zkontroluj je. Nebo ty bordely povol!

Předčasné volby lepší než popeleční slib
28.2.2005    Mladá fronta DNES    str. 06    Názory
    KAREL STEIGERWALD        
MLADÁ FRONTA DNES

Zabývat se stále tím Grossem a jeho triviální aférou je duchamorné. Už dávno bychom chtěli mít na starosti jiná témata, než je záhadný majetek Grossovy rodiny a krize vlády z toho plynoucí. Jenže politici nám to nedopřávají: jak bývá zvykem, Grossova aféra se rozplete, až bude hodně zahnilá. 
	Koaliční politici si myslí, že to vše je jen jejich hra: jak se dohodnou, co vyšachují, koho včas podtrhnou. Gross asi věří, že v ruchu těchto pletich a všelijakých sedmi vládních řešení zanikne to podstatné: odkud má ty pohádkové peníze? Na Kalouskově straně je přesvědčení, že v politickém dešti lidoveckých protimluvů nějak zmizí to staré všem už známé: bacha na lidovce, už zas jdou z vlády do vlády. Proto Kalousek záhadně manévruje: chceme z koalice ven, ale nikdy ji neopustíme. Ach ti lidovci. Až po příštích volbách budou vehementně zabírat rozsáhlé státní pašalíky, různá placená obročí, vzpomeňme si na dnešní dny. Pochopíme pak lépe, že dnes nejde jen o Grossovy peníze. 
	Vládní uskupení chce veřejnosti namluvit, že dnes jde o něco dramatického, tragicky vážného, zoufale krizového, při čemž osud vlasti visí na niti, a jen oni, vládní trojice, nás dokážou od blížícího se neštěstí zachránit nějakou novou kombinací. Připomeňme tedy, o co jde: Rodina předsedy vlády má náhle nabytý velký majetek neznámého původu, premiér zesměšňuje stát, ČSSD se utápí v bezradnosti, přízeň veřejnosti ji opouští, Kalousek čichá, kudy z tohoto maléru ven, a třetí vládní strana už existuje jen díky korytům v té upadající vládě. Tento spletenec nemůže řešit žádná tříkrálová dohoda, popeleční slib nebo velikonoční úmluva politických předáků. Grossovy majetkové patálie má řešit policie, rozložený politický chuchvalec voliči. To jsou jediné dvě kompetentní instituce, jimž se má vládní krize předhodit - přičemž u policie je ta kompetence bohužel s otazníkem. 
	Každé jiné řešení Grossova hospodářského problému a politického problému vládní koalice přiloží na oltář vlasti jen neřádstvo. Pád vlády a předčasné volby, to není nic dramatického, neobvyklého, výstředního či riskantního. Je to naopak ten nejběžnější a nejdemokratičtější prostředek na řešení politických katastrof. Neobvyklý, riskantní a nedemokratický je každý jiný postup. Pokud jej koaliční politici vyčachrují, jejich vlastní zápach je zadusí. 
	Jest psáno: lid je zdrojem vaší moci, ne strýc, Rod či bystrý Kalousek. 

***

Pád vlády a předčasné volby, to není nic dramatického, ale nejdemokratičtější prostředek na řešení politických katastrof

Krize Grossovy vlády na obzoru
16.2.2005    Mladá fronta DNES    str. 06    Názory
    KAREL STEIGERWALD        
MLADÁ FRONTA DNES

Kalousek nemívá špatné nápady. V politice se pohybuje s mazaností noční šelmy. Jeho vzpoura proti Grossovým aférám je jemný výkon nočního vidění: ohmatá terén, vyzkouší kolegy, slušně vynechá komunisty, aniž se zaváže k tomu či onomu. Bude další vývoj a KDU-ČSL včas zaujme toto nebo jiné stanovisko. 
	Bude jednání parlamentních předsedů, aby se uchránila pověst státu - co si pod tím představit? Především jde o pověst KDU-ČSL a Kalouska. Jak to udělat, aby tyto dvě důležité lidovecké hodnoty nebyly Grossovými skandály dotčeny. Zůstat ve vládě, jít z vlády, volby, nová koalice? O pověst státu tolik nejde: bude se znovu dělit moc. 
	Bod jedna Kalousek splnil. Od Grosse se distancuje, aniž by se distancoval. Bod dva: o čem bude jednání hlav koalice? Aby se Gross vykroutil lépe a přesvědčivěji? To asi stěží. Výměna za jiného socialistu? Eskalovat tak grotesku donekonečna? Kalouskův bod dva je jasný: vytvořit situaci, v níž lidovci nenesou politickou odpovědnost za události, zato je dokážou řešit. Bod tři: o čem se mají radit s předsedou opozice? Ta má jediné téma: volby teď. Topolánek nepotřebuje Grosse dostávat z úzkých. Grossovi zbyl jediný (podezřelý) spojenec: KSČM. A ten mu vzkazuje: Už je, Grossi, pozdě. S US, pro její ubohost a zjevné vyžírkovství, nepočítá nikdo. Gross, jako každý, kdo padá, je slepý: Jestli chce Kalousek jít, ať jde. 
	Vládní krize je na obzoru. Kalouskovy koaliční i parlamentní debaty mohou mít jediné vážné téma: předčasné volby. Bez nich je situace těžko řešitelná, volby pomohou všem a nakonec zkrátí i Grossovo trápení. Pro ODS jsou výhodné. Výhodné jsou i pro KDU-ČSL a komunisty. US zmizí, ČSSD má teď před sebou jen špatná řešení. 
	Až bude po všem, uvidíme, že Grossův byt byla pouhá rozbuška, která pád koalice jen zrychlila. Její rozklad však vězí v dlouhodobých nevýkonech celé koalice - za Špidly i za Grosse. 
	Kalouskovo hřmění možná zas utichne. Ale odložit krach, to je pro koalici nejhorší řešení: být v tom až po dýchací orgán. 

Kalouskovy koaliční i parlamentní debaty mohou mít jediné vážné téma: předčasné volby. Bez nich je situace těžko řešitelná.

Kundera Grosse nezachrání
14.2.2005    Mladá fronta DNES    str. 06    Názory
    KAREL STEIGERWALD        
MLADÁ FRONTA DNES

Kdosi premiérovi poradil - změň image, buď intelektuálem. Vynechal své oblíbené spisovatele pro děti a odvolal se k instanci hodně vysoké: Čtu Kunderovy povídky, řekl včera, a čtu z nich poučení: lidský život se může jevit všelijak. 
	Je to pravda. Premiérův život je skutečně všelijaký. Včera v televizi připustil, že za peníze v podnikání jeho manželky ručí její kolegyně, žena, která je trestně stíhaná pro pojistné podvody z dob povodní a která pronajímá nemovitosti podnikatelům v sexu. Z Grosse vše leze jako z chlupaté deky. Věděl o Barkové před týdnem? Věděl o dárci Rodovi v polovině ledna? Má se premiérova rodina spolčovat s takto divnými penězi a ženami? Toto jsou asi otázky, které někdo platí, řekne Gross. 
	Pozorovat Grosse je zajímavé. Je to herec jedné role: Nic se nestalo, vše jsem řekl a ke všemu mám zobecňující poučení, které náš život polepší. To je Grossova mantra. Kdo se nechce v jeho výkladech utopit, musí se vracet na začátek - tam je Grossův případ jasný. Zní: Máš moc velké dluhy. Kdo a proč ti půjčil? V životě politickém je to otázka kardinální: proč má politik hodně peněz? Každý s ní musí počítat. Zavedlo se u nás říkat - je to spiknutí, je to placené. I čtenář Kundery Gross to říká. Myslí, že tím dává vysvětlení. I kdyby to byla pravda - někdo to platí - otázka trvá dál: Kdo ti půjčil a proč? Grossův problém není: kdo to platí, jeho problém jsou ty peníze. Zachumlat je do všeobecných plků je pracné, Gross se stará, aby se to podařilo. Když se něco vytklo komunistům, třeba že mučí lidi, odpověděli: V Americe zas bijí černochy. Gross věří, že tato odpověď mu vydrží. Nevydrží. Ať už nastrčí libovolného strýce, ta jednoduchá otázka bude trvat, dokud na ni Gross neodpoví: 
	Čí to máte peníze, premiére? 
	Kundera napsal mnoho románů. Na Grosse, je příliš elementární, asi nepasuje žádný z nich. Jedno Kunderovo téma možná ano. Politik tančí v záři reflektorů před očima veřejnosti. Věří, že jej tanec zachrání. Veřejnost je strašlivá a strašlivě nespravedlivá. Tanec politiků miluje. Ale pozor - politik sám je strašlivější. Obdivuje sebe v tom tanci. Věří, že i lidé jej obdivují. Dojímá se - jsem tragická oběť štvanice. Je to pocit, který mu usnadní pád. 

Ať už nastrčí libovolného strýce, ta jednoduchá otázka bude trvat, dokud na ni Gross neodpoví: Čí to máte peníze, premiére?

Grossova aféra škodí zemi
12.2.2005    Mladá fronta DNES    str. 06    Názory
    KAREL STEIGERWALD        
Aféra Gross diskredituje republiku, říká prezident. Lidé budou politice věřit ještě méně než dnes. Takové prohlášení o předsedovi vlády z úst hlavy státu je káva dost silná. A bohužel - pravdivá. 
	Grossův problém leží v jeho peněžence. Je to jeho osobní věc, nikoliv věc koalice či její politiky. Ale tato věcná rovina problému (kdo dal Grossovi ty peníze a proč?) jeho politický svět nezajímá: koalice si Grossův malér přisvojila a splynula s ním. Z osobního problému Grossovy rodiny udělala problém politický. 
	Ministr Dostál dokonce aféry využil k jakési prý potřebě přitvrdit tiskový zákon, aby se nelhalo. Používat právě Grossovu aféru k přitvrzení tiskového zákona je divné - tisk o Grossovi nic netvrdí, jen se ptá a diví se Grossovým odpovědím. Gross má dluhy, neví se, kdo mu půjčil, kde je tu jaká lež? Vysvětlit věrohodně původ peněz, to je to nejmenší, co může veřejnost po politikovi chtít. 
	Tiskový zákon sám je dosti záhadný - co chce upravovat? Novinář není zvláštní člověk, je stejně svobodný jako všichni lidé, a kdo z nich lže či někoho pomlouvá, má být žalován, ať už je to novinář či ne. Problém není v tiskovém zákoně, nýbrž v soudech obecně - jsou pomalé a nepružné. Jejich liknavostí trpí víc než politici všichni občané. A za to nemohou novináři, nýbrž vláda. K udržení slušných poměrů v tisku postačí pružně fungující soudy a dostatečně citelné tresty pro pomlouvače a lháře. Ale jak udržet slušné poměry mezi politiky? Jaký zákon přitvrdit, abychom se vyvarovali trapností se strýci, Rody a žháři směnek? To Dostál nenavrhuje. 
	Čechy milují party, kamarádské spolky, všichni tu jsme, jak psal Havel, z jedný český mámy. Jenže ta jedna máma je buďto naše, nebo cizí. To rozhoduje. Interpelace to předvedly názorně: když mluvila opozice, tleskali opoziční poslanci. Když mluvil Gross, tleskala vládní koalice. Jako by šlo o dva názory, dvě politická řešení, dvě koncepce. Jako by šlo o politický zápas. Šlo ale jen a jen o ty Grossovy peníze a jejich nevěrohodný původ. 
	Jenže stranická loajalita u nás platí víc. Strana se semkne kolem podezřelého a místo racionálního pohledu říká s emocí: věřím premiérovi a nedám ho. Přitom ta peněženka není ani věcí sociálnědemokratického pohledu na svět, ani žádné jiné víry, nýbrž je to věc daleko prostší: máš hodně peněz, kdo ti je dal? Což je otázka, kterou musí každý politik ustavičně očekávat. Neopeřenec Gross se jí diví a myslí, že je obětí kampaně. 
	Místo boje o transformaci, o oživení země, běží boj o Grossovy peníze. Ten ale nikdo nepotřebuje, nikomu nepomůže, nic nezlepší. To každého, kdo věří, že politika má něco zlepšovat, zarazí. 
	Gross v tom není sám - kolik už jich bylo před ním, nikdo nespočítá. Neexistuje politická strana, která by si této trapnosti neužila. Kolik procent politického dění je jen klapot naprázdno, jen politický smog - Zemanovy kufříky, Bambergy, Pepové z Hongkongu, vily ve Švýcarech? Třeba případ, který se hodí ke Grossovi: ukažte, pánové Tlustý a Kalousku, někomu důvěryhodnému (třeba ombudsmanovi) vaše věřitele - kolik potu a slz si všichni ušetříme. 
	Republika nepotřebuje smog, ale klapot naplno. Místo toho se vysiluje marností: kolik má který Gross milionů a odkud. Je skutečně tak nemožné na tuto triviální otázku odpovědět? Místo odpovědi - další nesmyslná politická bitva? Tak malou politickou odpovědnost má premiér? 
	Je neobvyklé, když prezidenti označují činy premiérů za škodlivé. Ale názor, že Gross to se svými dluhy dělá dobře, nemá už asi skoro nikdo. S výjimkou vládní koalice. Ta jediná necítí míru Grossovy směšnosti a trapnosti. Je odhodlána jít s premiérem až do hořkých konců. 

KRESBA: MIROSLAV KEMEL

Řeči Grosse nespasí
11.2.2005    Mladá fronta DNES    str. 06    Názory
    KAREL STEIGERWALD        
Dva či tři dokumenty - a je po aféře 

Interpelace v parlamentě s Grossovou aférou nepohnuly nikam. Poslanci kladli otázky, premiér na ně neodpovídal. 
	Jeho situace je už od začátku aféry jednoduchá, stejně jako aféra sama. Předložit jednu listinu, druhou listinu, a je po aféře. Aféra trvá jen proto, že tuto jednoduchou odpověď Gross nedává. Místo důkazů nabízí příběhy - čím dál roztodivnější, které pak už žijí vlastním životem. Žhář směnek Simkanič asi není poslední neštěstí, které se na Grosse valí. Vzdělaný politik v pozici premiéra či předního poslance si nepůjčí milion bez dokumentace a bez toho, aby mu bylo dobře známo, odkud se milion vzal. Když si manželka premiéra půjčí šest milionů, zaštítí se podobně kvalitně. Oba totiž vědí, že nic není pro politika horšího než ztratit důvěru, upadnout do podezření, které se nedá lehce rozehnat. Vyhrožovat novinám nemá smysl, fabulovat o nedostatku zákonů také ne. Ani kombinování popletených příběhů plných podivných postav ničemu nepomůže. Skutečnost, že premiér neumí přesvědčivě vysvětlil původ velkých peněz, trvá dál. Gross je jako poutník padající do bažiny. Čím více aktivit, tím hlouběji se noří. 
	Jednu zajímavost interpelace přinesla. Gross se nedal před lety prověřit, protože podle jeho slov hrozilo, že jej prověřovatelé, kterým jako ministr vnitra velel, „zmáčknou“. Jak tomu máme rozumět? Máme snad místo objektivního bezpečnostního úřadu nebezpečnou bandu siláků, kteří, když chtějí, i ministra zmáčknou? Co by pak asi udělali s námi, obyčejnými? 
	A pointa toho všeho? Čestný muž, přestože směnka vzplála, vezme devět set tisíc, i kdyby si je půjčit měl, a vrátí je podivnému Rodovi. Rod mu je půjčil, každý to už ví. Úklady života jej mají okrást? Bylo by od premiéra podlé takto nebohého Roda odrbat.

Nacismus: pro a proti
9.2.2005    Mladá fronta DNES    str. 07    Názory
    KAREL STEIGERWALD        
Má být zakázána komunistická strana? 

Debata o tom, jestli se má zakázat nacistická strana, byla bouřlivá. Příznivci zákazu, fanatičtí antinacisté, se oháněli nedemokratickým charakterem nacismu, jeho nelidským obsahem a zločiny. 
	Převahu měli uvážlivější příznivci svobody, kteří upozorňovali na to, že i nacismus po válce prodělal pozitivní vývoj a že by se do zabíjení Židů už asi nepustil. Někteří nacisté, bojovníci za nacismus s lidskou tváří, se totalitního charakteru strany zřekli. Důležitý je boj za svobodu názoru - zakázat nacismus znamená zakázat svobodu vůbec. Zákazy jsou praktiky nacismu, a kdo je požaduje, začíná se mu podobat. Nejsme jako oni, bylo dobré heslo. Nacismus musí odsoudit voliči, zákaz by jim jen prospěl. Nacisté v ilegalitě jsou nebezpečnější než v Bundestagu. Účast nacistických politiků na demokratickém procesu povede k jejich kultivaci. Námitky fanatiků - antinacistů, že nechtějí nacisty kultivovat, nýbrž zlikvidovat, jen ukazují jejich pravou tvář. Za svobodu pro nacisty se postavily i mnohé z jejich obětí. Jiné oběti však protestovaly, proč musí být zrovna von Lippe, říšský asistent předsedy Hitlerjugend, předsedou socialistické frakce Bundestagu. Von Lippe však měl s parlamentem zkušenosti jako málokdo. Je poslancem již od r. 1933, kdy mnozí demokratičtí cucáci ještě ani nebyli na světě. Někteří politologové upozornili na skutečnost, že nacisté mají velký koaliční potenciál a že se bez nich demokratická politika dělat nedá. Proto nešli nacisté do ilegality, nýbrž do koalice. 
	Lidi si na ně zvykli, mnozí je vítali. Za nacistů byl pořádek a nekradlo se.

Gross si vleze do bazénu. A my?
8.2.2005    Mladá fronta DNES    str. 06    Názory
    KAREL STEIGERWALD        
Blátivé aféry Čechy asi umučí. 
	Sotva jedna upadne v zapomnění (Kořistka), je tu druhá. Jako by se politika z ničeho jiného neskládala než z těchto pitomostí. 
	Lidé žasnou, proč se ten Gross tak ztrapňuje. Řídí stát, ale s vlastním dluhem si poradit neumí. Dnes (včera) má už jen dvě možnosti. Buďto se dopustil něčeho hnusného až kriminálního a čeká jej trest, nebo je tak hloupý, že svůj dluh neumí solidně ovládat - jak to pak, že ovládá celou zemi? Je to povedená trojice brachů: předseda vlády, strýc lampasák a vytřeštěný Rod v kulichu. Už jen kulturní vzhled tohoto spřísahanectva je důvodem k demisi. Divit bychom se měli, proč lidi žasnou teprve teď. Na Grossovi není ostudná ta jeho nynější aféra, nýbrž skutečnost už letitá: muž této duchovní mocnosti je význačným politikem a už i předsedou vlády. To je ten pravý a podivuhodný trapas. Jako by platila Andersenova pohádka: tento král odjakživa nemá šaty, ale až teď se vidí, že je nahý. 
	Katapultování takovýchto pozlacených párů do vysoké politiky není ani v demokratických státech nic neobvyklého. Na rozdíl od Caligulů ukájejí své pudy povětšině jen v oblasti majetkové. Bazény, drahá auta či nepochopitelně výnosné podnikání nahrazují dřívější popravy, useklé hlavy a hořící hranice. To je nesporný pokrok civilizace a zásluha svobodných poměrů. 
	Pro střední pedagožku a pilota lokomotivy je rašínovské „služba vlasti se neplatí“ prázdným cancem - dnes už to tak nechodí. Politika je pro většinu postav (a pro původně chudé občany dvojnásob) příležitostí ke zbohatnutí, jakého by se v civilu těžko dočkaly. V nových zemích Evropy je to zvlášť nápadné: politika je cesta nejen k moci a k jiným duchovním rozkoším, nýbrž také k velkému bohatství. Platy politiků, těch dětí paneláků, počínaje a neviditelnými milionovými vedlejšáky konče. 
	Rychlé zbohatnutí Grossovy rodiny není nic neobvyklého, neobvyklá je neohrabanost a tupost, s níž na veřejnou kritiku Grossovi reagují. Vystavují se pochybnostem ještě horším, než je shánění bohatství: jak to, že nám může tahle parta vládnout? Je to pochybnost, která měla nastat už dávno: co kdy ten Gross provedl vlasti užitečného? 
	Když nic, kdo ho vystrčil do výšin? Obliba u lidu? Tu měl vysokou. Politika je činnost groteskní. Gross padne. Škromach to vezme do ruky a upeče s komunisty většinu jak řemen. Gross si vleze do bazénu, aby se zchladil. A co my? Budeme v tom lítat dál.

Nesyťme už tu pažravou potvoru
2.2.2005    Mladá fronta DNES    str. 06    Názory
    KAREL STEIGERWALD        
MLADÁ FRONTA DNES 

Asi je jedno, jaké daňové tance nabízejí socialisti. Úkrok nalevo, úkrok napravo, skutečnost je stále stejná: stát přerozděluje ohromné peníze a nehodlá ubrat, protože v tom přerozdělování vidí smysl existence. 
	Určitý pokrok je vidět: před minulými volbami ČSSD slibovala, co všechno lidem rozdá a nadělí. Dnes slibuje, že nám sebere o chlup méně než minule. Jde zas jen o slib. Daňové zatížení se podstatně nezmenší - ačkoliv nemáme stát socialistický, máme stát, který přerozděluje polovinu všeho, co lidé vyprodukují. Smyslem daňových reforem nemá být přestrkování jednotlivých drobných položek sem či tam, nýbrž úspornější a rentabilnější stát. Z toho by se měly daně odvíjet - co má stát dělat, platit, a co ne. 
	Šetřit a chovat se racionálně však není smyslem politiky. Tím je získávání voličů. V tomto smyslu se ČSSD chová dnes zvlášť nechutně: podbízí se všemi směry, odkud by mohla voličská podpora přijít: jednou rozdáváním, příště nízkými daněmi, potřetí běží prý s Blairem doprava, vzápětí odrbe bohaté, chudým podrží. Celkový smysl takových daňových úprav je jen vlezlost a vtíravost politiků. Ale politik má mít koncepci a na tu získávat voliče - nikoliv jak slepec hádat, po čem voliči asi touží, a to jim narychlo slibovat. 
	Celá Evropa, nejen my, je přetížená sociálními výdaji a přerozdělováním z centra. Pokud toho včas nezanechá, ocitne se na vedlejší, slepé koleji. Jsou čipernější končiny světa, které EU brzy předběhnou. Žádná lisabonská memoranda na tom nic nezmění. 
	To je objev, který je Evropě už znám - jen u nás vyhlíží cizokrajně. Sociální stát už nemůže žít z přerozdělování podle politických úsudků vlád, nýbrž z pojistné matematiky - jako každé pojištění. 
	Kdo chce předbíhat USA, měl by se břemene vypaseného a pažravého státu zbavit. Je pravidlo: chudí lidé krmí bohatý stát, bohatí lidé chudý. To druhé je pro lidi výhodnější. To první zas pro stát. 
	Pokud tu pažravou potvoru neodtučníme, zůstanou nám z nízkých daní jen další dluhy. 

Před minulými volbami ČSSD slibovala, co všechno lidem rozdá. Dnes slibuje, že nám sebere o chlup méně než minule.

Volme nejmenšího Čecha
1.2.2005    Mladá fronta DNES    str. 06    Názory
    KAREL STEIGERWALD        
Největší Čech? 
	Volit bychom měli toho nejmenšího, to naší mentalitě spíš sedí. Největší Češi v oblibě nejsou. Komu se podaří největším Čechem být, hořce toho později lituje. 
	Doposud to každý odskákal, kdo se stal u nás největším. V jeho životě se vždy něco vyšťáralo, co nebylo dobré, na jeho dílo se vrhly stovky okusovačů a rozmělňovačů, až se ukázalo, co každý u nás ví předem: být největším v Čechách je darebáctví. Burianovi, to byl veliký operní zpěvák, nastražili do hrdla louh, aby už nezpíval. Pronásledovali Smetanu, Nerudu, Čapka, Kunderu, Formana. A další. Zavřeli nejlepší herečky. Pro Chytilovou neměli pár milionů, aby natočila svůj nejlepší film o Němcové. Tu taky utrápili. Už na Máchu kdysi udělali hon. Jistý bidelník na Barrandově (bidelník je muž s bidlem - mikrofonem) pravil v sedmdesátých letech: Forman je gauner. My ho to naučili, on si odjel do USA a nás tu nechal. Vystihl podstatu: zločinem těch velkých je, že si odletí do výšin a nás tady nechají. To se nesmí odpustit. O Čapkovi napsali v roce 1939: Psal naschvál tak, aby měl světový úspěch. Naschvál, ten darebák! 
	Pokud se nyní stane zas někdo největším Čechem, nezbývá než jej politovat. Dočká se zas jen hanby. Vyjde najevo, před kým se hrbil, co podepsal a nepodepsal, kde hajloval a že byl či nebyl v Rusku. Všechno špatně - včetně jeho chatrného díla. To bylo bezvýznamné. Pokud to neštěstí padne na nějakého hrdinu tím hůř. Jistě byl hrdinou jen z vypočítavosti, aby se dnes mohl naparovat. Velkých Čechů si vážíme, jedině když šikovně vyhrají na los milion nebo zdědí v Americe peníze. 
	Daleko zajímavější je být Čechem nejmenším. Toho cíle může dosáhnout skoro každý. Nemusí se vyvyšovat, tvářit se namyšleně, že jako ví a umí, co my ne. Být nejmenším je přirozený stav člověka. Vzbuzuje to důvěru - ten pán vůbec nic neumí a nic nedokázal, to je slušný člověk, toho si važte. Jsme země malá duchem i rozlohou, sem patří malé útulné nuly, ne nějací kolohnáti ducha. Malí si zaslouží úctu, ne velcí, vždyť jich je víc. Být malým je demokratická hodnota dostupná každému. Největší Češi, když už musí být, by měli s těmi malými solidarizovat - a zmenšit se. 
	Otázkou je, podle jakého kritéria by se nejmenší Čech vybíral. Ve skutečnosti je to jedno, malost není na žádném kritériu závislá. Ostatně i největší Čech se vybírá bez kritérií. Smyslem soutěže je splácat cokoli s čímkoli, jedině tak se velikán najde. Nejde také o nalezení skutečného velikána, nýbrž o nalezení panáka, na němž se lid vyřádí. 
	Nejmenší Čech by dopadl lépe. Požíval by přirozené úcty, byl by symbolem našich kvalit, chválil by nás v cizině, mohl by viset ve školách jako příklad. Vidíte, děti, nic nedokázal, ale visí na zdi.Velice rádi vynikáme v kdejaké idiotské disciplíně: že jsme snědli nejvíce knedlíků, vynalezli spartakiádu, vypili tisíc piv a podobně. Mít celým národem vybraného nejmenšího Čecha by byl také primát. 
	Ale ruku na srdce. Jaký je rozdíl mezi největším a nejmenším? Žádný přece. Obě soutěže může vyhrát tatáž postava. Velká malá česká. 

KRESBA: MIROSLAV KEMEL

Přibyl ven, Přibyl tam
29.1.2005    Mladá fronta DNES    str. 06    Názory
    KAREL STEIGERWALD        
Glosy 

Přibyl se vrací na ministerstvo vnitra. Bude zlepšovat přípravu policistů. To je zpráva, která může být každému jedno. Nic neznamená, nemá žádný smysl. Čert vezmi nějakého Přibyla, člověka, který někam přibyl. Je to ale jinak: Přibyl je bicí muž listopadu. Mlátil ve věci komunismu lidi, což se dnes asi už odpouští. Gross už ho jednou instaloval do vysoké funkce na předsednictvu vlády, protože se mu osvědčil na vnitru. Kvůli hluku veřejnosti od něj později cuknul. Věren své hbitosti a nekonečné pružnosti jej nahradil disidentem. Přibyl vypadl dveřmi, teď leze oknem. Podobně se mění Grossovo odhodlání zavést nízké daně a lovit středopravicové voliče. Chtěl to, už to nechce. Cokoliv změní kdykoliv. Jeho myšlení lítá jak listí. Proč oni Grossové stojí o toho Přibyla? Odpověď je jednoduchá: líbí se jim. Ale koho na to nachytají?

Osvětimská pravda
27.1.2005    Mladá fronta DNES    str. 06    Názory
    KAREL STEIGERWALD        
Naše verze: Hitler vraždil, Stalin ne 

	Osvětimská lež: pece nebyly, plyn nebyl, mrtví nebyli. To je nám povědomé. 
	Kolik lidí zabil Stalin, masový vrah? Dvacet milionů? Půl milionu? Dva tisíce? Nebo dokonce: zabíjel třídní boj neboli imperialismus USA. Podle toho, jaký je kdo druh komunisty, přiřadí ke Stalinovi některé z těch čísel tak, aby mu pasovalo s jeho vědeckým světonázorem. Nejspíš si však vybere nevyhnutelnost zostřujícího se třídního boje v podmínkách hnijícího imperialismu. To je naše osvětimská lež. Interpretovat vraždění třídně, ideově. Bylo to nutné, ale nebylo to tak, jak vy říkáte. 
	Miliony mrtvých v Osvětimi jsou pro národní socialisty pustý podvod, stejně jako jsou pro komunisty pustým podvodem miliony Stalinových obětí. Argumenty jsou v obou případech stejné: copak je vůbec možné (proveditelné) zabít tolik lidí? A hlavně: co bychom byli zač, my nacionální socialisti a my komunisti, kdyby ta čísla byla pravdivá? Co můj život, kdyby Stalin, potažmo Hitler byli vrazi? 
	Nebyli, konali jen nutně, co bylo tehdy třeba. Vraždění z toho udělali jejich (naši) nepřátelé. Osvětimská lež, nebo lež gulagu, je ke spoluvrahům milosrdná. Plyn nebyl, nebyly pece, nebyl gulag. Byly jen naše (jejich) ideály, a ty byly dobré. 
	U nás osvětimská lež není trestná. Není trestná ani její komunistická verze. Potřebujeme ji, jako nacisti potřebují tu osvětimskou. Pupeční šňůry ke komunismu jsou stále pevné - nemůžeme říkat, že komunismus bylo vraždění, nýbrž že komunismus chtěl štěstí lidstva. Kdo řekne, že Gottwald nebyl vrah, nýbrž státník, sklidí uznání. Kdo řekne nelžete, vrah to byl, na toho padne stín. Němcům se divíme, proč lžou? Nám ne.

Trapnost aféry Kořistka
25.1.2005    Mladá fronta DNES    str. 06    Názory
    KAREL STEIGERWALD        
Před několika měsíci jsme psali, že Kořistkova aféra bude klopýtat vpřed hlemýždím tempem, asi jako když foukáš do oharku, aniž by došla nějakého konce. Náramně se hodí k tomu, tvrdili jsme, aby se občas rozhrábla, mírně vzplanula a pohasla. Je to takové maličké politické svinstvo, které si každý může číst, jak chce. Nespletli jsme se. 
	Státní zástupce zrušil 18. října trestní stíhání obviněných. Policie se pustila do nové práce. 4. ledna předává spis státnímu zástupci. Nedovedeme si představit, zní jeden ze závěrů policie, že Dalík a Večerek jednali bez souhlasu předsedy ODS Topolánka. Žalobce Bláha spis studuje do včerejška. Včera jej vrátil policii k došetření a prodloužil lhůtu o další měsíc. „Není dostatek důkazů k opětovnému zahájení trestního stíhání, ale ani pro jiné rozhodnutí,“ říká. 
	Lhůtu k došetření prodloužil, ač o to kriminalisté nežádali. A zase máme měsíc k dobru. Co se má došetřit, nikdo neví, jakož i předtím to nikdo nevěděl. Jaké úkony policie od poloviny října do začátku ledna konala? Koho vyslechla, jaké nové důkazy našla či hledala? Měla novou stopu? Podivné je, že si policie „nedovede představit“, že by někdo něco konal, aniž by to někdo jiný věděl. Policie má mít důkazy, ne představivost. Státní zástupce nemá dost důkazů k ničemu - ani ke stíhání, ani k čemukoli dalšímu. To je velmi nejasný výrok. 
	Co se tedy vlastně s kauzou Kořistka děje? Jsou nové skutečnosti, nebo se jen přepisují slohová cvičení? Proč nás nechtějí úřady, které obsluhují spravedlnost, přesvědčit, že kauza Kořistka teče důvěryhodným korytem? Proč nás naopak znovu a znovu přesvědčují, že jde o frašku, která, bůh nás netrestej, zesměšňuje orgány činné v oboru spravedlnosti? 
	Po Kořistkovi dnes už nikomu nic není. Nebýt tehdejší aféry, nikdo dnes neví, kdo to byl. Volby jsou dávno slavně prohrané, nezákonné zatčení zapomenuto, jen policie a státní zástupci pokračují v přemisťování spisů, odmítání spisů, v produkování závažných podezření a představ, při - jak sdělil žalobce Bláha - nedostatku důkazů k čemukoli. To je ovšem terén hodný bulvárního tisku, nikoli ctihodných úřadů spravedlnosti. 
	Úplně bezpečni před orgány policie a státních zástupců nejsme nikdy. Každou chvíli odněkud vypluje případ očividné nespravedlnosti, pohrdání zákony i elementárním lidským citem pro spravedlnost. A to nejen v případech s politickými odstíny, jako je ten Kořistkův. Řetězy prohraných sporů proti státu ve Štrasburku dosvědčují, že naše spravedlnost je příliš často jen řádění drábů. 
	Laxnost, evidentní obstrukce, zbytečné prodlužování a bezúčelné manévrování v případu Kořistky by mělo rozčilit veškeré naše orgány: hlavou státu počínaje, okresními vachmajstry konče. Vždyť to je spravedlnost jak v Kocourkově. Jeden státní zástupce řekne tak, druhý opačně. Třetí nad nimi je pochválí, že se hádají. 
	Nikoho to však nerozčiluje, leda pojašeného pisatele tohoto textu. Vždyť se nic neděje, kluci si pobyli chvíli v klepetech a v helikoptéře, packy jim kvůli tomu neupadly, nikoho úřady nezavřely, nikoho nikdy neodsoudí, nepochválí, nepotrestají. Každý dělá, co umí a jaký má zrovna pocit. A to je právě ta tragédie. 
	Za dva tři měsíce zas vyskočí z klobouku králík. Třeba tento: Policie si neumí představit, že o podplácení Kořistky někdo věděl. Tak to vyšetří. 

***

Proč nás nechtějí úřady přesvědčit, že kauza Kořistka teče důvěryhodným korytem? Proč nás přesvědčují, že jde o frašku zesměšňující orgány v oboru spravedlnosti?

Co nastane po Škromachovi
24.1.2005    Mladá fronta DNES    str. 06    Názory
    KAREL STEIGERWALD        
Zdá se, že se předseda vlády konečně dočká. Po sérii zdrcujících porážek stojí před vítězstvím alespoň ve vlastní straně. Krajské konference ukazují, že socialisté přece jen dávají přednost jeho deklarované ohebnosti před Škromachovým starosocialismem. Naděje na to, že bude Gross zvolen předsedou ČSSD, je vysoká. 
	V politice není věčné nic, ke změnám v boji o předsednictví ještě může dojít. Jedno je však nepochybné: příští předseda nebude nastolen rozhodnutím odcházejícího stařešiny (tak instaloval Zeman Špidlu), nýbrž po normálním politickém boji. Slabinou tohoto vnitrostranického boje je nejasnost, jaké vlastně politiky to spolu zápasí. 
	Kdo je s kým a proti komu, můžeme ještě vyluštit, méně jasné je, jakou politiku ČSSD povede, ať už pod Grossem či Škromachem. Sešitek o socánkovi, což byl volební breviář, je asi už passé, ale nový sešitek není. Jsou jen náhodné informace, jednotlivé návrhy, které se často navzájem vyvracejí a žádnou konzistentní politiku pro budoucno netvoří. 
	Zdá se, že v této chvíli ČSSD na koncepční analýzu nemá sílu. Její nynější ideologie je velmi jednoduchá: jak porazit soka ve straně a jak zlepšit děsivě nízké preference. 
	Snižovat daně je jedna politika, ale snižovat daně chudým je politika úplně jiná. Nikdo neříká, co to je být Blairem v Praze. Asi jen heslo. Grossova vize je, že strana musí být jednohlasná, co usnese, to bude podporovat. Kdo se nepodřídí, nemá ve straně co dělat. Taková touha je v současném rozkladu ČSSD pochopitelná, ale jasné není, co ten jeden hlas vlastně má říkat. Na to si musíme počkat, až bude ve straně čisto, rozuměj, až padne Škromach. Že jde o něj, to už ví asi i on. Co bude po čistce, jaká politika, to může být velké překvapení: Škromachova politika bez Škromacha. 
	Budoucnost má jen jedna levicová strana, ne dvě. 
		
***

Co bude po čistce v ČSSD, jaká politika přijde, to může být velké překvapení: Škromachova politika bez Škromacha

Kdy asi doženeme Řeky
22.1.2005    Mladá fronta DNES    str. 06    Názory
    KAREL STEIGERWALD        
Řekové jsou i patnáct let po převratu bohatší než my. Dohánět je budeme ještě léta, Řeky. Tolik nás stál komunismus - před ním jsme dozajista byli bohatší než oni. Pokus o instalaci komunistického světa nás stál moc, nejen životů, ale i hodnot materiálních. Každá utopie je drahá. Jedno je však zajímavé: Němci podnikli utopii nesmírně krutou, totální a nákladnou. Pro její uskutečnění zničili nejen svět, ale i svou zem. Za patnáct let už zas (1960!) byli bohatí. Politické téma: Proč my ne? Uškodil nám snad komunismus víc než německá válka?

Můj milý nepřítel
20.1.2005    Mladá fronta DNES    str. 06    Názory
    KAREL STEIGERWALD        
Politika není svět války a nenávisti 

Steigerwalde! Proč s Bendovou lezeš za Dostálem, když jste o ČSSD nikdy nenapsali slušné slovo? Dostál není moje káva, ale ty jsi otrlý ubožak. 
	Toto napsal člověk pobouřený tím, že Steigerwald s Bendovou udělali rozhovor s Dostálem, ačkoliv píší špatně o ČSSD. Názor toho člověka je důležitý: říká, že svět je jen svět války, boje, nepřátelství a nenávisti. Říká, že lidé jiných názorů mají být zničeni, a když je nelze zničit, má se jim alespoň nadávat. Je to člověk, který nám napsal z krajů nenávisti, která vždy prý vítězí nad láskou. 
	Je to však optický klam, lidé, kteří považují za přirozené, že člověk může mít dobré a lidské vztahy s někým, kdo si myslí něco jiného než on, nám nenapsali, protože nemuseli. Nic divokého v nich nekypí a nevře. Člověk, který chce své nepřátelé pobít, kypí: jak to, že žijí lidé odlišní, a jak to, že je nelze pobít? Ve slušné společnosti ne. Steigerwald by nenechal na ČSSD ani nitku dobrou, má takový názor. Neznamená to, že nemá mezi socialisty kamarády. Má. Jakož i jinde. Například hned Dostála. Ten mu s roztomilostí jemu vlastní říká: můj milý nepříteli. To je šarm francouzského intelektuála z jihu. U nás je ho málo. Dostál nádherně říká: ctím Klause i Havla. A ví proč. Kdo tohle dokáže? Učme se mít názorové střety, mít zásadní stanoviska a mít k tomu toleranci. Jiný názor není zločin, nýbrž jen jiný názor. Jeho nositel není ubožák. Zapomněli jsme na voltairovské nesouhlasím s vámi, ale vaši svobodu mluvit nahlas budu hájit, co to dá. Tomu Dostál rozumí. Říká: do svého světa si nevpustím politiku. Nahoře citovaný člověk nenávisti to neví. Litujme ho a nenechme se do jeho nenávisti zatáhnout. Je to gotický fanatismus husitů a katolíků. Co s tím dnes? Zas Lipany?

Postřehy dne
19.1.2005    Mladá fronta DNES    str. 06    Názory
    KAREL STEIGERWALD        
ŠKROMACH soudí, že je na obzoru třetí kandidát na předsedu ČSSD. Jeho jméno Škromach neprozradil. Těžil by z toho, že by byl uprostřed, ani Škromach, ani Gross. Asi nějaký Grossoškromach mezi oběma rivaly. Nebo naopak Škromachogross, středově vyvážený, kterého si čeští politici rádi cení. Říkal by třeba: daně snížit, ale zachovat jejich zvyšování. Placené zdravotnictví zdarma! V Blairových stopách k výstřelu z Aurory! Vyrovnaný rozpočet pomocí velkých schodků! Takové zmatené návrhy by mohly zaujmout. Už nyní jsou populární. 

ROZTOČŮM, kterých v každé posteli bydlí 1.5 milionu, neprospívá neustlaná postel. Je to výsledek vědeckého výzkumu Kingstonské univerzity. Věda je dobrá věc. Na programu je i zjištění, jaký je vztah mezi rozvodovostí a roztoči. Kde se nestele, tam se manželé méně rozvádějí, protože je tam méně vzájemných alergií. V poměrech ČR by se také mělo zjistit, zda mají v posteli víc roztočů voliči ODS, nebo ČSSD. A když někdo změní volbu, stěhují se jeho roztoči jinam?   

PO RUSKÉ OKUPACI zůstaly i dobré věci. Například televizory Rubín. Brněnský ekolog z nich vyrábí budky pro netopýry, které rozvěšuje v lesích u Lanžhota. Netopýrům se v sovětském televizoru líbí. České kutilství nezná mezí. Škoda, že jsme nedokázali předělat ruské tanky na pelechy pro kuny a sovětskou ideologii na řezanku pro telata. 

Škromach, Gross, nebo někdo úplně jiný?   
FOTO: MAFA - VÁCLAV PANCER

Stát dýchá jak velryba
18.1.2005    Mladá fronta DNES    str. 06    Názory
    KAREL STEIGERWALD        
Daně jsou konečně ústředním politickým tématem. Spor o ně je cennější než neužitečné politické války o počet hejtmanů či zda je Klaus sobec a Gross dítě. 
	Zdá se, že i voliče začíná zajímat to hlavní: kolik peněz stát chce a co za ně nabízí. Takto lze obecně formulovat každou politiku v demokratickém státě. Sledujeme nyní ČSSD, jak mění plachtoví. Od starých hesel „zdroje jsou“ a bohatého pečovatelského státu za vysoké daně kormidlují k méně socialistickému: nízké daně. Tím se míní přitočit kamsi až k ODS, kde prý jsou nyní natlačení voliči. Ale protože jsou to socialisté, svůj radikalismus opravují: nízké daně jen pro chudé. Tím své přeplachtění ruší, snižování daní taky. Chudí platí už teď nízké nebo žádné daně a nikdo jim je nechce zvýšit. 
	Zvláštní je, že žádná strana neříká, jaké budou státní výdaje. Kdo chce snížit daně, musí snížit výdaje, to pochopí každá hospodyně. Vzduchem však poletují jakási čísla - osamělí ptáci, patnáct procent, nula daní, dvacet procent, všelijaké sumy bez souvislostí a do toho náhle místo zlevnění vletí zdražení poplatků. Ty přiletěly z časů, kdy ČSSD daně zvyšovala - teď kazí celkový dojem: já Gross jsem král nízkých daní. Ale kdejaká poplatková položka pořádně zdražila. Například vstup do Antarktidy bude stát pět tisíc, ačkoliv tam vládě nepatří ani kostka ledu a nemá tam jediného úředníka. 
	Proč řekne Kalousek zničehonic právě nějaké jedno daňové číslo, proč Tlustý zas třeba patnáct procent (jak to vypočetl - ke kterým výdajům, nebo řekne Topolánek devatenáct?) a Gross sníží daně chudým, kterým je víc snížit nelze. Jak tedy Gross sníží daně? Jednoduše: udělá z bohatých další chudé a přesvědčí nás, že je to zásluha. 
	Tvorba daňových zákonů je jen rej náhod a přibližných čísel, chaos protikladných nápadů různých jedinců, kteří vytvářejí ve snaze zalíbit se zmatek, v němž se ani graduované prase nevyzná. 
	Citujme ze zákona: „Zálohy na daň z příjmů se platí v průběhu zálohového období. Zálohové období je období od prvního dne následujícího po uplynutí posledního dne lhůty pro podání daňového přiznání za minulé zdaňovací období do posledního dne lhůty pro podání daňového přiznání v následujícím zdaňovacím období.“ 
	Oproti rakouskému předpisu, že kůň se zapřahá ve směru jízdy, je to pokrok. Tento rébus rozluštíme, ale jak snížit daně tím, že je nesnížím, to je šaráda. Stejná šaráda je snižovat daně bez ohledu na výdaje státu. 
	Laik by soudil, že zástupci lidu stanoví státu činnost, z ní odvodí výdaje a podle nich daně. Opak je pravda: stát utratí vždy víc, než vybere. Vybere, co ho v tom chaotickém víru napadne. Stát dýchá jak velryba: před volbami - snížit daně, rozdat zlato po volbách seber zlato, zvyš daně. 
	Dýchání této velryby je velké politické téma. Třetího ledna napsalo ministerstvo vnitra všem starostům: Odbor pro místní správu mění název na Odbor dozoru a kontroly veřejné správy. Tím je duch dnešního vládnutí vystižen přesně. Ne lid dává státu daně, nýbrž stát bere lidu berně. Biřic jak za králů a princezen. 

Tvorba daňových zákonů je jen rej náhod a přibližných čísel, chaos protikladných nápadů různých jedinců, kteří vytvářejí - aby se zalíbili lidu - zmatek, v němž se ani graduované prase nevyzná

Banky bankám nekonkurují. Proč?
17.1.2005    Mladá fronta DNES    str. 06    Názory
    KAREL STEIGERWALD        
MLADÁ FRONTA DNES 

	Střádal žasne: České banky zhodnocují svěřené peníze o pětadvacet procent ročně. To je zisk, jehož obvykle dosahuje narkozločin, obchod s neoblečenými ženami a podobné černé podnikání. Přitom - ukládat v bankách peníze se nevyplácí. Kdo bankám peníze svěřil, podílí se na jejich vysokém zisku obvykle úroky pod úrovní inflace, ve výši jednoho či dvou procent, čili o peníze paradoxně přichází. Vysoké zisky bank neznamenají, že je výhodné bankám půjčovat. Jakýsi neekonomický opak je pravdou: bankám se vyhni. Jenže to nejde: v moderní době peníze jinudy netečou než bankami. 
	Pokud se někde dociluje tak vysokého zisku, nemusí jít hned o zločin. Může se jednat o zcela nové produkty a technologie, kam dosud nestačila naskákat konkurence, aby na hladovém trhu snížila ceny, může se jednat o státní regulaci, která administrativně někomu zisky zvýší, jinému sebere. Do oblasti zločinu může banky odesílat jen rozzuřený střádal či dlužník. O novou technologii, o níž konkurence dosud neví, se také nejedná, bezpochyby se však jedná o státní zásahy, regulace a takovou kontrolu bankovního trhu, která umožňuje bankám buďto po tajné dohodě, nebo jen tak zvyšovat klientům poplatky a držet vysoké marže. 
	Když se banky prodávaly, ochotný stát jim ulevil ze všech ztrátových obchodů, přičemž za ztrátové ty obchody označili sami kupci. Očistili si za státní peníze koupené zboží. Stát utrpěl ztráty, jejichž výše se za dvě či tři léta soukromého bankovnictví vyrovná zisku bank. 
	Laik se diví podruhé: pročpak si banky ztráty ze svých špatných obchodů neuhradily během několika let z pěkných zisků, které očištěné banky vynášejí? 
	Banky bez špatných úvěrů neexistují. Ztráty si finanční ústavy hradí ze zisku. Když ty ztráty za ně zaplatí někdo jiný (stát), vyletí zisk prudce nahoru. A když banky samy začnou zdražovat, jako by je podporovala tichá dohoda, vyletí ten zisk ještě o kus výš. 

***

Když se banky prodávaly, ochotný stát jim ulevil ze ztrátových obchodů, přičemž za ztrátové ty obchody označili sami kupci

Šup do peněženek!
15.1.2005    Mladá fronta DNES    str. 06    Názory
    KAREL STEIGERWALD        
Sedí v hospodě člověk a najednou za ním přijde jiný: „Pane! Váš pes pokousal moji dceru! Buď mi dáte 1000 korun, nebo to dám k soudu!“ - Člověk přemýšlí a pak zaplatí tisícovku. Kamarádi se diví: „Proč jsi mu platil? Vždyť on žádnou dceru nemá a ty nemáš psa!“ A chlapík odpovídá: „No, já vím, ale CO KDYBY TO DAL K SOUDU?!“ 
	Toto napsal jistý Pixi na blogu. Je to dobrá rada pro reformátory soudnictví. Než k té reformě dojde, budeme nadále proti taxikářům, kapsářům a jiným lupičům v drobném bezmocní. Všechny ty loupeže jsou totiž - pouhé přestupky. Poučení: kraďte hodně, ale v malém. Kdo ukradne tisíckrát tisíc korun, je přestupník, byť ukradl milion. Vzhůru tedy do tramvají a šup do peněženek občanů!

Taxibanditismus
15.1.2005    Mladá fronta DNES    str. 06    Názory
    KAREL STEIGERWALD        
Okradli i primátora, ale nezmění se nic 

Primátor Bém se převlékl za Itala a vlezl taxikářům přímo do chřtánu. Pochopitelně jej okradli. Mohl si ušetřit námahu. Výsledky jeho pokusu, že pražští taxikáři kradou jako straky a hlava nehlava, prozradil by mu každý, kdo se po Praze pohybuje. Jediná ochrana před nimi - převlékněte se za taxikáře. Ale možná, že by okradli i sami sebe. 
	Za komunismu patřili k elitě národa - byli nejbohatší a neohrozitelní. Ani rudý teror s nimi nepohnul. Dnes už jsou jen to druhé. Nedotknutelní bandité. (Jsou mezi nimi prý i poctivci, o těch teď není řeč.) Nepohne s nimi opět nikdo. Vypadá to, že v této zemi taxikáři odjakživa vládnou. Kol nich sviští režimy, padají vlády - taxikář nad tím je bohorovný, nedotknutelný, pán. Co se asi stane po primátorově objevu? 
	Nic. To nic bude provázeno legislativními debatami, kdo za co může, co se udělat má a co musí. Neudělá se nic, leda nějaká komise taxikáře vyzkouší z nepotřebných znalostí. Debaty postupně utichnou - a vynoří se opět, až některý taxikář obere například krále španělského. Pak možná odjede hejno zástupců lidu do vzdálených zemí zkoumat, jak oni to tam s taxikáři dělají. 
	Jsou problémy malé a velké. Loupeživost taxikářů jistě patří mezi ty malé. Zatočit s loupežníky však nikdo nedokáže. Chudáci problémy velké, kdo je asi rozmotá? Bič na taxikáře vzít nemůžete, džungle legislativních kouzel vám to nedovolí. A přitom stačí málo: okradl jsi zákazníka? Už nikdy nebudeš taxikářem. Toto málo nikdo nezavede vždyť náš stát podivuhodně často klopýtá přes své vlastní nohy. 
	Existuje jediné účinné řešení: nepřevlékejte se do taxi za cizince, nýbrž za primátora. „Dročkáři“ jej poznají a pojedete zadarmo.

Taxibanditismus
14.1.2005    Mladá fronta DNES    str. 06    Názory
    KAREL STEIGERWALD        
Okradli i primátora, ale nezmění se nic 

Primátor Bém se převlékl za Itala a vlezl taxikářům přímo do chřtánu. Pochopitelně jej okradli. Mohl si ušetřit námahu. Výsledky jeho pokusu, že pražští taxikáři kradou jako straky a hlava nehlava, prozradil by mu každý, kdo se po Praze pohybuje. Jediná ochrana před nimi - převlékněte se za taxikáře. Ale možná, že by okradli i sami sebe. 
	Za komunismu patřili k elitě národa - byli nejbohatší a neohrozitelní. Ani rudý teror s nimi nepohnul. Dnes už jsou jen to druhé. Nedotknutelní bandité. (Jsou mezi nimi prý i poctivci, o těch teď není řeč.) Nepohne s nimi opět nikdo. Vypadá to, že v této zemi taxikáři odjakživa vládnou. Kol nich sviští režimy, padají vlády - taxikář nad tím je bohorovný, nedotknutelný, pán. Co se asi stane po primátorově objevu? 
	Nic. To nic bude provázeno legislativními debatami, kdo za co může, co se udělat má a co musí. Neudělá se nic, leda nějaká komise taxikáře vyzkouší z nepotřebných znalostí. Debaty postupně utichnou - a vynoří se opět, až některý taxikář obere například krále španělského. Pak možná odjede hejno zástupců lidu do vzdálených zemí zkoumat, jak oni to tam s taxikáři dělají. 
	Jsou problémy malé a velké. Loupeživost taxikářů jistě patří mezi ty malé. Zatočit s loupežníky však nikdo nedokáže. Chudáci problémy velké, kdo je asi rozmotá? Bič na taxikáře vzít nemůžete, džungle legislativních kouzel vám to nedovolí. A přitom stačí málo: okradl jsi zákazníka? Už nikdy nebudeš taxikářem. Toto málo nikdo nezavede - vždyť náš stát podivuhodně často klopýtá přes své vlastní nohy. 
	Existuje jediné účinné řešení: nepřevlékejte se do taxi za cizince, nýbrž za primátora. „Dročkáři“ jej poznají a pojedete zadarmo.

Ombudsman neškodí a neprospěje
13.1.2005    Mladá fronta DNES    str. 06    Názory
    KAREL STEIGERWALD        
Zvykáme si

Na ombudsmana si veřejnost zvyká. Pro ombudsmany je to zjištění dobré, pro ostatní lid špatné. Znamená totiž, že ve světě špatně fungujícího zákona, práva, spravedlnosti, policie, žalobců a soudců se lidé rádi přichýlí k institutu posledního nářku, k ombudsmanovi. Člověku táhne hlavou: to vše, co dobrého koná ombudsman, mají konat z podstaty své činnosti všechny úřady před ním. Mít ombudsmana - to je jako když otroci mají v budově bílého muže úřad dovolání proti pánům. Svobodný a sebevědomý občan ve fungujícím státě ombudsmana nepotřebuje. A když už ho má skoro nikdy k ombudsmanovi nejde. Nemusí. 
	Někteří lidé si myslí, že úřad ombudsmana neškodí. Pro spoustu lidí je zdí nářků - už jen zanaříkat si tam může být úleva. Může to těšit i ombudsmany - na vlastní oči vidí, jak se lidem uleví, když vypíší své trápení se státem. Pro lidi, kteří rádi přemýšlejí o racionálních systémech, je ombudsmanství věc obludná. Ale už i oni si zvykli: zaplať bůh, že máme v té bídě alespoň něco. Velkým nepřítelem, a oprávněně, byla ODS. Dneska už k ombudsmanovi budou chodit s nářky i ódéesáci. Kde jinde by žalovali? 
	Ombudsmani se rozmohli všude po Evropě. Asi je to odlesk slávy zpovědnic - žaluješ v šeru svému zpovědníkovi, on ty žaloby pošle nahoru, k našemu pánu, kam tvůj psí hlas nedoletí. Ombudsman má roli zvláštní: jako soud posledního dovolání, či přesněji posledního nářku se bezděčně podílí na zakrývání toho, co nefunguje. Je to pěkný flám - bez vína. Úřady s tebou zametají, ale dají ti výsadu: zažaluj si, když myslíš. Dr. Motejlovi se nedivme: píše, zdůvodňuje, má statistiky. Přesvědčuje, že koná dobře. Zaplať bůh, že se mu to daří. Představme si opak: nad ombudsmanstvím vznikl by hned nový úřad: lidové dozíratelství nad ochránci práv.

Vláda je zbabělá, reguluje nás málo
11.1.2005    Mladá fronta DNES    str. 06    Názory
    KAREL STEIGERWALD        
Výprodeje řetězců jsou neetické, nerespektují trh, zjišťuje vláda. Lidi se pak rvou jako psi. Žena, které ublížili tím, že nedostala zlevněný sporák, je slavná v celém národě. 
	Tomuto řádění se snaží zabránit tržní vláda. Připravuje zákon, který stanoví, kolikrát za rok smí být výprodej a že zásoba zlevněného zboží musí vydržet dva dny. Je to zákon správný. Tržní prostředí rozvíjí, nabízí dokonce možnost rozvoje rozsáhlých kontrolních orgánů, ale není důsledný. Už slyšíme ty výmluvy: Zboží jsme měli na dva dny, ale bohužel ho ti lotři lidi vykoupili za hodinu. Také není jasné, kdo stanoví cenu zlevněného zboží a kdo vybere to zboží. Měl by to být nějaký nezávislý regulační orgán při ministerstvu kultury, protože jde o otázky etické. Zákon neřeší, v jakém pořadí mají řetězce zlevňovat. Nechat je zlevňovat nahodile by vyvolávalo další chaos. 
	Vláda by měla zasahovat i tam, kde problém vzniká. A to jsou kupující. Někteří běhají za slevami stále, jiní nikdy. To není spravedlivé. Nedalo by práci zavést osobní státní slevenky, které by opravňovaly ke čtyřem nákupům zlevněného zboží ročně, přičemž dva nákupy by byly povinné, aby se zabránilo disproporcím. 
	Druhým řešením je zlevnění trvalé a celoplošné. Je to řešení spravedlivé, postihuje problém tam, kde se rodí, to jest, v samé ideji slev. Vždyť už to zlevněné zboží: samá nahodilost, často nespravedlivá. Zavedly by se určité vyšší ceny všeho a od nich by se všude a vždy odčítala tatáž sleva, která by tak zasáhla všechno zboží a všechny pracující. 
	Důležitou okolností je, že se řetězce Čechům vysmívají. To nedá mnoho práce. A zákon o regulaci slev tomu nezabrání. Je třeba i zákona o regulaci výsměchu. Řetězce se vysmívají nejen cenami nízkými, nýbrž i vysokými. Mohou se vysmívat i jen tak, že Češi vůbec jsou. Kontrola by brzy přinesla výsledky. Pár ostrých pokut, a vážnost Čechů stoupne. 
	Lidé často kupují, co nepotřebují. I na to by měl zákon pamatovat. Komise rozumného nákupu by také přinesla užitek. Zažádej, zdůvodni, než to schválíme, hlava ti vychladne. Mnoho nákupů by tak odpadlo. 
	V prodeji a nákupu je chaos. Vláda se do toho oříšku pustila, ale při zdi. Držme jí palce, ať přidá.

Uši naší policie
8.1.2005    Mladá fronta DNES    str. 06    Názory
    KAREL STEIGERWALD        
Analýza odposlechů nic neodhalila 

MLADÁ FRONTA DNES 

Policejní prezidium předvedlo veřejnosti analýzu odposlechů. Nikdo asi nečekal, že by ta analýza odhalila odposlechy za hranicí zákona. Takový kozel, který by sám sebe nahlásil, se ještě nikdy v žádném zahradnictví nepohyboval. 
	Analýza je rozsáhlá, solidní, plná grafů, statistik a správných úvah. Zločin se modernizuje, mobilní telefony mu nabídly nové možnosti, je správné, že policie chvátá v jeho stopách. Problém je, že zákonnost a věrohodnost toho chvatu ohrozila sama policie. Různí její činitelé jsou prolezlí korupcí, namočení v nejrůznějších aférách, ti nižší se často nerozpakují hrábnout po kdejaké pětisetkoruně od úplatkáře na ulici. Policejní prezident problém nezákonných odposlechů nehorázně bagatelizoval - kdo prý nic neprovedl jako on sám, nemusí se jich bát. Zkušenost i v tomto případě mluví opačně: mnohé policejní šajby jsou na nasazení odposlechu zralé - odposlouchávači by se mnoho dozvěděli. 
	Celá analýza nemá valný smysl - kdo policii nevěří, nebude věřit ani tomuto rozboru, kdo v ni má důvěru, s chutí si prohlédne spravedlivé barevné grafy. Odposlechy Topolánka, které to vše vyvolaly, byly povážlivé - zejména když vyvěraly z kauzy tak podezřelé, jako je ta Kořistkova. Reálná hrozba to však není - Topolánek se Grossovy policie bát nemusí. Bát bychom se měli ne policie s totalitními sklony, nýbrž policie v rozvalu, chaosu, či jak to nazvat. 
	Povšechné policejní zupáctví je nepřehlédnutelné, jakási bohorovnost, pocit, který nás vrací zpět: občan je nic, my policisti jsme páni. Toto čiší nejen z aféry odposlechů, nýbrž z mnoha všedních policejních dnů. Otázkou je, zda jsou to zbytky starých časů, nebo už zas jejich návrat.

Soud soudí, divme se!
6.1.2005    Mladá fronta DNES    str. 08    Názory
    KAREL STEIGERWALD        
Glosy

Spravedlnost má na stole spletitý případ muže pobodaného v noci ženou, beze svědků. Výsledky té spravedlnosti: první kolo deset let za pokus o vraždu, druhé totéž ocenilo podmínečným trestem, třetí kolo naměřilo sedm let. Znalosti o činu pořád stejné, žádná nová fakta a svědectví. Rozkmit soudních rozsudků vzbuzuje nepokoj - mezi deseti lety vězení a podmínkou je vzdálenost příliš veliká na to, aby si člověk řekl, hleďme, jak se spravedlnost po instancích zjemňuje. Spíše to vypadá, že spravedlnost skáče z větve na větev jako veselá opice. Postřehl to i ministr spravedlnosti Němec, dal stížnost pro porušení zákona a neblahé ženě odložil nástup sedmiletého trestu. Pochvalme ho za ten cit. Vše se bude posuzovat opět, možná dostane žena let patnáct, nebo nic. Právnictvo nám opět vzkáže, ať se do toho nepleteme, že je to složité a že nejsme právníci. To nejsme. Jsme jen lidi a divíme se.

Politická shoda?
3.1.2005    Mladá fronta DNES    str. 08    Názory
    KAREL STEIGERWALD        
2005: co nastane a nenastane 

MLADÁ FRONTA DNES

Letos nás čekají dvě velké politické události, nastanou-li. Pád vlády a diskuse o ústavě EU. Jiných událostí, byť důležitějších, se nedočkáme dozajista: stav veřejných financí nám už zřejmě záhy spadne na hlavu. Pro Grosse i Zaorálka, řekněme stručněji pro ČSSD, jsou to témata, která je „třeba vyjmout z polického boje“, pro která „je třeba najít politickou shodu“, která nesmějí být „předmětem politických obchodů“, protože jde „o příliš vážné věci, do nichž musíme vtáhnout veřejnost“. 
	To jsou přání, která nemají žádný smysl. Politická shoda na obzoru není a vtáhnutí veřejnosti do věci svou frázovitostí připomíná všelidovou diskusi o nové socialistické ústavě. Co jiného má být předmětem politického boje než věc tak zásadní, jako jsou veřejné finance, důchodový systém a zdravotnictví? Zeptejme se opačně: to máme všechna „zásadní a vážná“ témata z politického boje stáhnout do klubu dohadujících se velikánů za dveřmi? Co pak zbude politice? Témata nedůležitá a nevážná? Kolik rohů má kráva a kdy je koza dospělá? 
	Vláda nechce pochopitelně zavádět „celonárodní diskusi“, nýbrž chce udržet svou politiku ve světě frází a prázdnoty. Vyjímat vážné věci z politického boje, dovolávat se veřejnosti, to se u nás rádo slyší. Vláda tím říká, že politika je neschopnost a to schopné je až někde za politikou, u lidí. Co politika vezme do úst, to zhatí. 
	Tento rok by nás měl naopak čekat ostrý, jasný a nemilosrdný politický zápas o podobu finančních reforem. Strany si připraví své, předvedou to a voliči si vyberou. Když dáte frázi přednost před politickým konfliktem, nedočkáte se výsledků, nýbrž hrubosti a lží. Druhého máme dost, prvé nám chybí.

Uganda před branou
31.12.2004    Mladá fronta DNES    str. 08    Názory
    KAREL STEIGERWALD        
Silvestr 2004: první nováčkovy kroky v unii

Evropská unie se ráda rozšiřuje 

Rozhovory o přistoupení Ugandy k EU začnou už v příštím roce. Trvat nebudou dlouho. Uganda už teď splňuje všechna hlavní kritéria pro připojení: hospodářský chaos, vysokou zadluženost, loupeživost politických činitelů a velkou zahálčivost obyvatelstva, které je pořád někde na cestách. 
	Jen jedno Uganda dosud nesplňuje: Uganďané se neradi zadlužují, což je částečně způsobeno tím, že jim nikdo nechce půjčit. To se po vstupu změní. Evropané, jakmile je někde možnost přijít o peníze, rádi ji využijí. I v nenávisti k sousedům je Uganda v popředí. Dosahuje kvalit Rakouska i Francie. 
	Vstupem Ugandy si polepší také ČR. Bude se chlubit, že je ve většině kritérií před Ugandou. Například v produkci sněhu Ugandu snad trhneme. Uganda nás naopak trhne v počtu předpisů na metr čtvereční území. To je pro EU inspirující: spousta ugandských pravidel se dá okamžitě v EU zavést. Ostatně Uganda sama vyhlíží, jako by v EU byla už dávno. 
	Převzetí ugandské legislativy je pro EU lákavé. Je to jednodušší než opačný postup. Evropané dobře vědí, že ugandská legislativa je pro ně zatím jen nedostižný vzor, i když tím směrem už léta Evropané jdou. 
	Nepřátelé EU myslí, že rozšiřování EU o Ugandu je nejlepší cesta, jak se EU zbavit. Mýlí se. Kdo přežil vstup ČR, ten přežije i Ugandu. My Češi víme, že nejlepší způsob přežití je přizpůsobit se. Být jako Uganda nedá EU zas tak velkou práci. Pro příští rok je to pěkný program. 
	Problém je, že zatím neexistuje ugandština. Bude se muset vytvořit, aby mohla být úředním jazykem EU. EU se ugandsky řekne MG - huá.

V čem nás cvičí stát
28.12.2004    Mladá fronta DNES    str. 08    Názory
    KAREL STEIGERWALD        
Obrazy, které rodině sběratele Oskara Federera ukradli nacisti a které český stát přes šedesát let neoprávněně držel, jako by sám byl nějakým následníkem nacistů, mají být konečně podle soudního rozhodnutí (po patnácti letech tahanic) vráceny vnukovi majitele. Co však udělají galerie, které se obrazy trapně pyšní? Odvolají se. Budou hledat právní skulinky a kličky, jak to zaonačit, aby obrazy vydat nemusely. Jsou to obrazy krásné, cenné, patří našemu lidu, nikoli těm okradeným. Tak nás už pokolikáté stát (prostřednictvím galerie) cvičí v mravnosti: zkus všechny triky, ukradené nevracej, bojuj jako lev.

83 miliard pod stromeček
22.12.2004    Mladá fronta DNES    str. 08    Názory
    KAREL STEIGERWALD        
Nejedná se ovšem o peníze, které pod vánočními stromečky najdete, nýbrž které budete muset zaplatit. Takový je zhruba schodek minulý týden schváleného státního rozpočtu. Schodek je dluh. Proděl tu sumu počty rozzářených očí před vánočními stromky a dozvíš se, kolik z toho připadá na každé dojaté oči. 
	Státní rozpočet, 825 miliard příjmů a 908 miliard výdajů, se schvaloval rychle. Vášnivé spory byly o čtyři miliardy, které měly přiletět buďto policistům, nebo rolníkům, a o pár desítek milionů, o které se servali poslanci - místní dobrodějové. Podle prof. Parkinsona: čím větší suma, tím rychlejší rozhodování. O miliony se servali poslanci jako lvi, ale sto miliard prosvištělo sněmovnou jako nevyhnutelné neštěstí, které nelze odvrátit. 
	Státní rozpočet je pohroma, která nás postihuje každý rok. Škody jsou přibližně stejně veliké jako za povodně v roce 2002. Povodeň prožíváme dodnes jako obrovskou katastrofu tisíciletí, nad rozpočtem nikdo ani nemrkne. A přitom je rozpočet stejně drahá věc jako povodeň. Rozpočet stejně jako povodeň nás každoročně přijde přibližně na sto miliard, zatímco stejně nákladná povodeň přijde jednou za tisíc let. Státní dluh ČSSD obdivuje, ale heslo „prosadíme povodeň“ si do volebního programu nedá, ačkoliv obojí znamená totéž. 
	Rozpočet není fotogenický, psát o něm je nudné, navíc je to neštěstí rovnoměrně rozložené mezi deset milionů lidí. Povodeň je krásná, fotogenická, plná tragických tónů. Nedotýká se všech, ale koho se dotkne, tomu způsobí neštěstí. 
	Rozpočet také způsobuje velké neštěstí, ale neokázale, tiše, jako červotoč nebo jako houba dřevomorka a brouk pilous. O tragických osudech rodin, jimž voda vzala všechno, se krásně píše a čtenáři, kterým voda nic nevzala, to rádi čtou. Ovšem aby si deset milionů lidí vyprávělo, že je všechny už zas postihl státní dluh, není lákavé. 
	Co by si také říkali, vždyť to všichni vědí. Někteří to nevědí a nevěří tomu, protože rozpočtová pohroma je pro jejich oči neviditelná jako ta dřevomorka. Dokud do dřeva a do státu nerýpnete, není nic vidět. Jen v tichu slyšíte, jak pilous hryže v rozpočtu. 
	Povodeň nemá nikdo rád a nikdo si nemyslí, že je užitečná. S rozpočtem je to jinak. Spousta odborníků, politiků i ekonomů věří, že rozpočtový schodek je blahodárný. Říkají mu prorůstový, myslí tím, že roste dobro a blahobyt, zatímco roste jen ten dluh. Přitom titíž experti, když zadluží svou rodinu, dobře vědí, že dluh je věc nákladná, drahá a každý, kdo se včas neoběsí, jej musí zaplatit. Žádný z expertů neřekne, když se zadluží, zvětšil se můj blahobyt. Rozumně řekne: dluh je drahá věc, kterou budu muset zaplatit. 
	Jakmile však promluví o státním dluhu, řekne: jiné státy mají dluh ještě větší, dožeňme je. Dluh je činitel, který zvýší odbyt, výrobu, blahobyt lidu a DPH. Ekonomické teorie, které chválí státní dluh, jsou rozsáhlé. Mají jediný smysl: zastřít, že státním dluhem zvyšuje vláda uměle, draze a dočasně životní úroveň lidu za jeho vlastní peníze. To je příčina, proč státní dluhy vznikají - je to svérázný druh korupce, v případě našeho státu předvánoční. 
	Co je příčinou povodní, známo není. Vysvětlení, které vězí v dešti, je povrchní. Ať už je příčina jakákoliv, nikdo netvrdí, že je povodeň prospěšná. Hezké Vánoce všem hrdým a zadluženým majitelům ozdobených stromků. 

Povodeň prožíváme jako obrovskou katastrofu tisíciletí, nad rozpočtem nikdo ani nemrkne. A přitom je rozpočet stejně drahá věc jako povodeň. Každoročně nás přijde přibližně na sto miliard - jako povodeň.

Měly úřady propustit nemocného vraha?
22.12.2004    Mladá fronta DNES    str. 08    Názory
    KAREL STEIGERWALD        
MLADÁ FRONTA DNES

Jsou Vánoce, čas odpouštění. Úřady propustily známého „spartakiádního vraha“ do normálního života. 
	K vánočnímu kýči se to jistě hodí, ale pro život je to velké téma. Odsoudili jej, protože vraždil, ale na druhé straně, jak říká soudobá lidská korektnost, které se nepřesně říká lékařská věda, byl nemocný, tudíž neodpovědný. Je v tom rozpor proč jej soudili, když byl z důvodů duševní poruchy za své činy neodpovědný? K rozsudku patří odpovědnost pachatele. Ale už jste viděli soudce, který neodsoudí tak hrozného (neodpovědného) vraha? 
	Odsoudí, propustí. Mezitím uplynou podle expertů léta zlepšení toho vraha. Ti, kdo jsou naživu, budou si říkat: Co když se v něm zase spustí ta zlá pružina? Experti říkají - napravil se, je vyléčený, zneškodněný. Ovšem smysl a síla expertů vždy tkví v jejich omylech. Kdo je hodně velkým kazatelem, řekne: Ale nemocný je každý vrah vraždit přece není zdravé. A skeptik si pomyslí: Copak je mnohaleté vězení světem, v němž se někdo napraví? Trýzeň pod zámkem je přece nejlepší metodou, jak dorazit v člověku zbytky lidskosti. 
	Co je trest? Pomsta? Ochrana lidí před zločincem? Výstraha příštím zločincům? Politická korektnost dneška říká: výchova zločince k nezločinnosti. Co z toho pasuje na duševně nemocného vraha? Kde je čára, za níž ta duševní nemoc začíná? 
	Obětí se neptá nikdo. Oběti totiž už neodpovídají. Nejbližší košilí člověka je, aby ho nikdo nezabil, protože zabití je nevratné. Ptát se po smrti je pozdě. Pouštět vrahy, kteří „za sebe neručí“, je pro nezabité lidi znepokojivé. Ale je to podle zákona. 
	Je to také lidské. Trest není msta. Z hlediska této lidskosti je divné, proč chce vrah žít dál? Proč se sám nezabije? Odpověď zní: má jinou lidskost. A jednou třeba zase zabije někoho z nás. 

Odsoudí, propustí. Uplynou podle expertů léta zlepšení toho vraha. Ale co když se v něm zase spustí ta zlá pružina?

ČSSD by ráda přepřáhla
18.12.2004    Mladá fronta DNES    str. 06    Názory
    KAREL STEIGERWALD        
Mladší socialisté, Sobotka s Grossem, by rádi přepřáhli. Levicové kobyly se chtějí zbavit, rádi by nějakého středového oře. Pro staré socialisty, Škromacha a spol., je to kacířství. Mládež vidí v levicové kobyle příčinu volebního neúspěchu. Ačkoliv slíbili všem všechno, rozdali ze státní pokladny voličům peníze a slíbili modré z nebe, voliči je nezvolili. Proto je třeba program vyměnit, dát se víc „napravo“, kamsi ke středu, nabízet program, který měl v minulých volbách úspěch. Ukrást voliče pravičákům. 
	Škromach vidí příčinu neúspěchu v pravém opaku. Rozdávali a slibovali jsme málo. Voliči odmítli naši „pravicovou“ politiku. Proto musíme přitvrdit v „levicovosti“ a vyfouknout tak hlasy komunistům. Škromach neodmítá ani tak dalekosáhlé přitvrzení, které by znamenalo splynutí s komunisty. Není to nelogické, komunisti mají přec jen nejlevicovější program ze všech. Kdo se do krajního levičáctví tlačí, musí na ně narazit. 
	Tak vypadá spor v ČSSD. Je to spor poněkud směšný. Vnucuje se otázka, co tedy je vlastně to sociálnědemokratické? Jaká to je politika? Spor v ČSSD odpovídá nejasně. 

Buďto „komunistická“ politika vlevo, nebo naopak „napravo“, poblíž ODS? Sobotka dokonce říká: V moderní době se to všechno k sobě přibližuje a splývá to. Nesplývá nic. 
	Proč by ČSSD měla dělat politiku jako komunisti? Co by z toho kdo měl? Kdo chce politiku jako komunisti, nepotřebuje k tomu kovaříčky socialisty, má kováře komunisty. A kdo chce politiku pravičáckou, proč by ji hledal u ČSSD? Okna si také dáte zasklít u sklenáře, ne u pekaře. 
	Když se politická strana dostane do prázdnoty a neví, čím ji naplnit, těžko si pomůže rabováním v politickém okolí. Ať už zvítězí Škromachovo levičáctví či modernizace mládežníků, voliče musí napadnout: vždyť oni to sebrali u sousedů! Copak nemají něco svého? Proč jim mám teď věřit, když obrátili na čtyráku? Tito hýřilové že budou nyní spořit? Stát nafoukli jak bumbrlíčka a teď jej zmenší? Když teď říkají, že toto je dobře, a včera tvrdili opak, neměli by sami sebe potrestat? Za včerejší omyly, nebo za dnešní omyly? Oboje přece platné být nemůže. Tolik na adresu reformistické mládeže. K partě Škromacha: proč lezete komunistům do zelí? Co hlásají, umějí líp než vy. 
	Témat na politickém trhu není nekonečné množství. Ani strana žen žádná nová nepřinese. Problém socialistů není v tom, že prohráli jedny volby - problém je v tom, že nemají žádný promyšlený systém, jak spravovat věci veřejné. Maskují to líbivými slogany, bohužel bez obsahu. Vyměnit jednu kobylu za druhou jim nepomůže - politický program takto nevznikne. Patrně existuje v Evropě něco, čemu se říká moderní levice. Člověk se k tomu neprodere skokem a tak, že chňapne někde nějaké populární nápady a sám si rychle převlékne kabát. 
	Konflikt v ČSSD čiší nejvíc touhou najít kouzelná slovíčka, na něž se zas dají nachytat voliči. O hledání skutečných politických programů nemůže být zatím řeči. Je to jak v laciné pop-muzice: lapněme rychle, co právě frčí. 

***

Kdo chce politiku jako komunisti, nepotřebuje k tomu kovaříčky socialisty, má kováře komunisty. A kdo chce politiku pravičáckou, proč by ji hledal u ČSSD? Okna si také dáte zasklít u sklenáře, ne u pekaře.

Postřehy dne
17.12.2004    Mladá fronta DNES    str. 06    Názory
    KAREL STEIGERWALD        
PSI mají štěstí. Zákon o nich parlament neschválil. Zákon chtěl zavést zvláštní trest pro majitele psa, který někomu ublíží. Parlament rozhodl správně. Máme už tak spousty detailních zákonů o záležitostech, na něž by stačil jeden zákon obecný. Ublížil jsi z nedbalosti či s úmyslem, jdi k soudu. Je jedno, zda jsi to udělal svým psem, či jinak. Místo plození zákonů měli bychom se starat o fungování soudů. Na trestu je přece nejcennější, že přijde rychle, jasně, spravedlivě. Běda soudcům, kteří se musí brodit řekami mnohomluvných a nejasných zákonů. 

DIAG HUMAN má ve sněmovně vlastní vyšetřovací komisi. Včera dostala další tři měsíce na práci. Vyšetřovací komisi je dobré zřídit vždy, když se nechce nic vyšetřit. Státu hrozí, že ve věci Diag Human zaplatí až miliardy odškodného za své činy. To je samozřejmě případ, který se musí vyšetřovat a nesmí se vyšetřit. Tak držme parlamentní komisi palce, ať brzy utone v moři lejster. Kdyby totiž něco vyšetřila, bylo by to poprvé v dějinách vyšetřovacích parlamentních komisí.   

SAMIČKA chameleona Jacksonova přivedla teď před Vánocemi v Brně na svět sedmnáct mláďat. Chameleoni se prý rozmnožují úžasným tempem a u nás se jim daří. Uplatňují se zejména v politice. Jak se u nás rozmnožují pokrytci, křiváci, podvodníci a ostatní pestrá čeleď, o tom zprávy nejsou. Zdá se však, že i těmto tvorům se u nás vede dobře. 

Chameleoni se u nás pěkně rozmnožují 
FOTO: ARCHIV

Háček na šlechtice
16.12.2004    Mladá fronta DNES    str. 06    Názory
    KAREL STEIGERWALD        
I Grossovo dítě bude na nějakém seznamu 

	Slavný král Ubu měl háček na jak on geniálně říkal - pfinančníky. Háčkem je přitáhl, halapartnou sekl. Něco podobného má premiér Gross na šlechtice. Vyslov: na pfšlephtice. 
	Šlechtici u nás skoro sto let neexistují. Být šlechticem není žádný institut, nýbrž soukromá zábava lidí, kteří na rozdíl od nešlechticů, jak říká vtipně senátor Schwarzenberg, své předky dobře znají. Je to nejen zábava, ale také důstojnost, pokud ovšem ta důstojnost u šlechtice opravdu je. Být šlechticem je pěkné, smysl to žádný samo o sobě nemá. Být šlechticem je také obtížné - český sedlák ho nemá rád. Rád je neměl ani Rumcajs, hloupý Honza a ostatní naši hrdinové. Rád je nemá ani Gross. Nechal si udělat seznam „šlechtických restitucí“, s nadějí, že tam něco na šlechtu najde. Na šlechtu a ODS. To podle Grosse patří k sobě. Mohl si také říci o seznam židovských restitucí, jestli i tam něco není. Lákavé je i šetření katolických restitucí. Dělat seznamy je česká tradice. Běda těm, kteří se na seznamech ocitnou. Jaký máte původ vy, pane Grossi? Dělnický, rolnický, pracující inteligent, syn vykořisťovatelů, syn šlechticů? Zlověstné seznamy našeho mládí! Autor této stati psával: syn lesníka. Tím mátl - co byl lesník? Sluha pánů, pouhý inteligent, nebo druh rolníka? Kam byste jej prskl vy, pane Grossi? 
	Grossovi je to jedno. Hák na šlechtu má proto, že šlechtu nemají lidé rádi. A kdyby kradla, spojí to s ODS. To je také dobré. Dobré by také bylo, kdyby šlechtici vstoupili do ČSSD. Gross by je vzal. Hlasy šlechty, proč ne? 
	Gross je pták, který přivolává staré časy v komické podobě. Neví, co čeká jeho dítě. Dítě předsedy vlády, či jen nádražáka, nebo dítě toho nešťastného ptáka? 
	Seznamy těch, co přečnívají, toť náš vrchol politického života.

Jsme stále majetkem státu
15.12.2004    Mladá fronta DNES    str. 06    Názory
    KAREL STEIGERWALD        
Stát už brzy dohlédne, aby exekutoři nevyváděli. Kdo sleduje jejich šafářské řádění, řekne si: aha, došlo na poklasné. 
	Proč vlastně je na světě stát? Krom důvodů kosmických, transcendentálních a mystických existují i důvody obyčejné. Aby nám obstarával bezpečí, spravedlnost a chránil náš majetek a svobodu. Socialisti věří, že nás má také krmit a školit a má za nás myslet, ale to nechme dnes stranou. 
	Spravedlnosti se domáháme obtížně. Soudy se vlečou houštinou nepřehledných a nejasných zákonů, soudní nálezy jsou obtížně vymahatelné, a když už se v té věci udělá pokrok, například vzniknou exekutoři, vyvolá to nová trápení. Exekutoři si často počínají jako banditi - klidně lapnou majetek, který lapnout nemají. Je na postižených, aby se pracně a zdlouhavě domáhali spravedlnosti. Exekutoři, potažmo stát, k tomu mají rozličné právnicko-byrokratické výklady, ačkoliv jde o jednoduchou situaci: člověk vlezl k jinému člověku a ukradl mu majetek. Že ten první je exekutor, který se spletl, měla by být věc vedlejší. Není - exekutor je úřad a občan je pouhý rab. 
	Úřad je pro stát všechno. Když vám něco udělá, pomoci se dovoláváte těžko, dlouho, často voláte marně. Vlastně ani nemáte kde a komu. Témuž státu, který vás sužuje? Když vám totéž provede občan, je tu alespoň něco: policie (klopotná), soud (zdlouhavý a drahý) a rozsudek (obtížně vymahatelný). 
	Na stát si došlápnete těžko. Jste totiž stále ještě jeho majetkem. A stát s vámi zachází, jako byste byl nějaká krabice, plná jeho věcí, s níž si sám šíbuje, kam chce. Sebere vám dítě, prý omylem, způsobí vám utrpení, vláme se do bytu, pak krčí rameny. Jsem stát, říká nevinně. Sebrat vám dítě občan, dají ho do vězení. 
	Stát ale není vyšší vyjádření národního ducha či útvar, jehož moudrost je úhrnem všech moudrostí ve státě pobývajících. Stát je servis, obslužný úřad, dělá za plat pro nás všelijaké služby a skládá se ze státních lidí. Ti, když vám seberou nesprávně to dítě, mají jít k soudu, jako byste tam šli vy, kdybyste udělali totéž. Vlezte omylem někomu do bytu, vylámejte zámek, poberte tam věci omylem. Co vás potká? Policie, soud. Ale na státní lidi si policie nedošlápne. Sama je stát. Co chce stát na exekutorech zlepšovat? Konají svůj úkol sebrat majetek dlužníkům. Nebo ho seberou nevinným. Pak mají hradit škody, napravit chybu, být za ni potrestáni. Nebo je exekutor občan jiného řádu? Státního? Nadzákonného? 
	Stát by měl zlepšovat především sebe. Postavit se s občany do jedné řady - já pán, ty pán. Občané se chovají podle zákona, či udělají přestupek, nebo trestný čin. Stát na tom má být stejně: zákonný čin, přestupek, trestný čin. Má mít stejnou odpovědnost jako občané. Spáchal jsi škodu? Nahraď. Omezil jsi svobodu či práva lidí - tumáš trest. Dát kus státu, který něco spáchal, (úředníka) k soudu a do vězení mělo by být normální. Stát však říká: omyl, pochybení, chyba, napravíme to, nebo taky ne. Proč exekutoři vyvádějí? Protože jim nic nehrozí. Proč se stát nebojí lidí? Protože jsou nic, on je vše. 
	A přitom - uveďme filozofický argument první třídy - každý člověk je totéž, co celý stát. Totéž, co celý vesmír. Takto si má stát člověka vážit. Je to jeho rovnocenný partner. 

***

Stát s vámi zachází, jako byste byl nějaká krabice, plná jeho věcí, s níž si sám šíbuje, kam chce. Sebere vám dítě, prý omylem, způsobí vám utrpení, vláme se do bytu, pak krčí rameny. Jsem stát, říká nevinně.

Ozbrojte se a palte. Ale zavřou vás
14.12.2004    Mladá fronta DNES    str. 06    Názory
    KAREL STEIGERWALD        
Starý chatař, kterému patnáctkrát vykradli chatu, nalíčil na zloděje důmyslný samostříl. Zloděje trefil a teď má oplétačky s policií. Porušil zákon, postřelil zloděje. 
	Brát spravedlnost do svých rukou samozřejmě není možné. Na to má právo jen stát - svobodu bránit svůj majetek, svůj život, své zdraví nám už dávno vzal. Práskni zloděje brokovnicí do zadku - půjdeš před soud. Možná dostaneš větší trest než ten zloděj. Máš sice nějaká práva ústavní i podle listiny lidských práv, ale nemáš právo ta práva hájit. Zločinci to vědí, jsou stále drzejší, vyloupí ti dům před tvýma očima - když je postřelíš, stát tě potrestá, kdežto zločinec řekne, že do tvého obydlí jen tak vešel a ty prý hned střílíš! Když tě vykradou během spánku, řekne policie: Buďte, pane, rád, že vás neprobudili, mohli vás třeba zabít. Tak se ozbroj a střel nočního násilníka pistolí. Budeš ještě v base i v době, kdy lupič už zas bude na svobodě loupit - a třeba právě zas v tvém domě, zná to tam a ty jsi pořád ještě v tom vězení. 
	Je lepší být zločincem než obětí. Na straně zločince stojí zákon, a ještě si, darebák, když to jde dobře, naloupí. Zato chataře, který postřelil zloděje, budou dlouho vyslýchat, vznikne ohromný spis s experty, balistickými posudky, proběhne soud s výpověďmi, stovky pracovních hodin policie a jiných odborníků - to vše jen proto, že jeden starý chatař naprosto přiměřeně nastražil na zloděje past. Situace to bude typická: orgány se budou s gustem zabývat slušným člověkem, na zločince, což je práce protivná, budou mít o to méně času. Zločinci jsou pracovití, využijí úlevy k novým lupům. 
	Vlezeš někam násilím - střelí tě. To je dosti úctyhodná právní zásada. Dá se vzít jako výchovné poučení: nelez tam násilím, nestřelí tě. Ale my máme k dispozici jinou zásadu: nestarej se o sebe - nemáš na to právo. Je to zásada z dob, kdy se stát bál, že lidé, kteří se o své bezpečí budou starat, obrátí tu starost logicky proti státu: je jim nebezpečný víc než zločinci. 
	Zločinectví by mělo být velmi nebezpečné povolání. Vloupat se někam, přepadnout ženu, bum, prásk, zločinec leží v krvi, neměl to dělat. Věděl, když to udělám, vystavuji se díře v hlavě. Přijde komise a vzdechne: loupil chudák a už je po něm. Dobře mu tak. 
	Náš dnešní zločinec neriskuje nic. Skoro každá obrana proti němu se hodnotí jako nepřiměřená. Vždyť i chatař se samostřílem měl by dostat ne trest, nýbrž řád. Skvělý nápad, tyhle kuše v chatách. Zaveďte je všude.

Počkej s odsudky
14.12.2004    Mladá fronta DNES    str. 06    Názory
    KAREL STEIGERWALD        
Glosy 

	Kulínský je v novinách skoro denně. Stal se hvězdou zločinu. Policie na jeho případ uvalila embargo, ale informace prý oklikou pouští. Proti Kulínskému mluví bývalá žena, její sestra, odboroví pracovníci orchestru, kolegové, kteří to na něm už dlouho pozorovali. Objevují se svědkové, kteří vzpomínají, že prý už jeho otec... atd. Dirigent měl nejen holčičky, ale také nic neuměl, chodil opilý, šířil strach. Prostě netvor. Do Kulínského se s humorem dosti oslizlým pustil i Zlatý slavík. Mělo by patřit k noblese svobodné společnosti, že nevěří kampaním, nýbrž rozsudkům, a že ctí presumpci neviny. Dokud nemáš rozsudek, počkej s odsudky. Zvláště v zemi, kde se policie tak často katastrofálně mýlí. 
	Kulínského teprve vyšetřují, ale už teď je vyřízen. Co když ho soud osvobodí? Už mu nepomůže nic. Ale jak bude jeho odsuzovačům?

Umělci na staré fotografii
11.12.2004    Mladá fronta DNES    str. 06    Názory
    KAREL STEIGERWALD        
Filmový režisér Makovec, sympatický muž, v sedmdesátých letech už v neoblibě, před válkou členKostufry (Komunistická studentská frakce) přišel ve chvíli shromáždění anticharty v Národním divadle (leden 1977) do hospody za divadlem mezi tehdejší scenáristickou omladinu, která tam zděšeně zírala do piva, s čerstvými fotografiemi. Jdu právě odtamtud, prohodil významně a dal kolovat. Na fotografiích byli národní umělci, umělkyně, muži a ženy věhlasných jmen a věhlasného uměleckého renomé, s bledými tvářemi, úzkými rty. Právě to schvalují, řekl starý režisér, ze svinstva všedních dnů už šťastně vyloučený. „To“ byla anticharta. 
	Scenáristická mládež byla ještě zděšenější - proč to ti mistři dělají? Oni - copak to mají zapotřebí? Jak je donutili? V té chvíli ještě nevěděla, že za pár týdnů či dnů bude sama vzhledem ke své bezvýznamnosti neefektně, v ohromné mase, na stejných seznamech někde dole a nenajde odvahu vyškrtnout se z nich. Počáteční zděšení se změní v mávnutí rukou - takové množství podpisů vždyť je to všechno vynucené, zfalšované, bezcenné a bezvýznamné. Přece by té šaškárně nikdo nevěřil. A nikdo jí také nevěřil - dokonce ani ti sběrači a vynucovači podpisů. Stačilo, že je nasbírali. Bolševismus už byl reálný - tady se podepiš, věř si, čemu chceš, a drž hubu. 
	Za Makovcova odpoledne si ti, co se uklidnili, všimli - nejsou umělci na fotografiích nějak mladší? Byli. Nešlo o fotografie z anticharty, nýbrž z heydrichiády. Titíž umělci, tatáž budova, jen jiný název komedie. Shromáždění umělců vyjadřuje loajalitu k Říši - v hrozném čase stanného práva. Jak potměšilý byl ten pan Makovec! 
	Dějiny Čechů jsou divné: statisíce hajlují na Václavském náměstí, statisíce jdou na stejném náměstí v prvomájovém průvodu. Asi to jsou tytéž statisíce. Před jejich zraky odehrávají se pak soudy: Karel Höger tehdy a dnes. Co provedl Burian, jak zavinil, zradil, selhal. Můžete se spolehnout, že jeho soudci na tom byli o chlup hůř. Hluk soudu zastínil jejich selhání. Talich, hezké herečky to vše k soudu. Statisíce k soudu nepostavíte - v tom je jejich síla. Ani žalobce k soudu nepostavíte. Buďte tedy žalobci. Pachatelé protektorátního zla, agenti gestapa, gestapáci sami, různí antisemitští kořistníci to vše prošlo dějinami bez bolesti. Však i nový režim uměl jejich mrzké služby využít, proč by je trestal? Trestat Buriana bylo mámivé - tak vysoko ten komik byl a jak krásně padá dolů, boháč! Proč dnes někoho trápí Gott či Vondráčková? Copak dělali nějaký režim? Žili v něm ve svých zpěvech a ve skleníku, který jim ty zpěvy daly. Pád z jejich výšin byl by krásný. Dozpíval jsi, slavíku kolik v tom potěšení, neměls tak vysoko letět, darebáku. To kluci z StB mají dodnes uznání. 
	Höger hajloval - zaplať bůh, mohl hrát dál. Pak zase soudruhoval. Měl se k radosti nějaké dnešní hypermoralistní bezvýznamnosti dát ten geniální herec bezúčelně zastřelit? Násilnické režimy nutí lidi k nedobrým činům. Viditelné lidi k viditelným činům, ostatní podle zařazení. 
	Ti, kteří komunismus a nacismus budovali a upevňovali, jsou s porozuměním zapomenuti. Jejich oběti, které to koulely všelijak, jsou na tapetě sudičů. Hanba jim. Ne hercům, sudičům. 

***

Trestat Buriana bylo mámivé - jak krásně padá dolů! Proč dnes někoho trápí Gott? Copak dělal režim? Pád z jeho výšin by byl krásný. Dozpíval jsi, slavíku - kolik v tom potěšení. To kluci z StB mají dodnes uznání.

Revoluční studenti stále před soudem
9.12.2004    Mladá fronta DNES    str. 06    Názory
    KAREL STEIGERWALD        
MLADÁ FRONTA DNES 

Na stavební fakultě ve Wiesbadenu došlo k nepěkné události: během zmatků v květnu 1945 vykopli studenti z univerzity fakultního vedoucího NSDAP, starého nácka, který je léta trápil a strašil. 
	Nácek se však nedal, po letech studenty zažaloval za hanobení cti a za vyhnání z fakulty. Protože je Německo právní stát, soudy běžely a studenty, vůdce protinacistického vzbouření, odsoudily k omluvě a náhradě škod. Starému nacistovi byla tak po letech vrácena čest. Studenti se odvolávali. Jejich věc byla až u Nejvyššího soudu, Ústavního soudu, soudu pro lidská práva a soudu mezinárodního. A nic. Právo je právo, nějaké vyhánění nacistů z univerzit nezná. Zná naopak právo jedinců na svobodu slova a myšlení, jak je projevoval v rámci tehdy platných zákonů i nacista vykopnutý z univerzity. Na obzoru jsou statisíce dalších podobných soudů. Nácků, kterým bylo takto odepřeno právo na vlastní názor, bylo asi tolik. 
	Nechme však bajek. To výše popsané se odehrává u nás - už léta. Komunistický funkcionář vyhnaný v listopadu 1989 z brněnské vysoké školy se domáhá své cti a soudy mu dávají za pravdu. Studenti, kteří toho bezectného funkcionáře z fakulty vyhnali, se mají omluvit. Včera byl jejich bizarní případ kvůli nějakému detailu až u Ústavního soudu. Něčím tak hloupým se musí i on zabývat. Slabomyslné prostocviky mezi paragrafy budou pokračovat - právnictvo řekne: podle platných zákonů. 
	Nu ano. Je třeba pohnat k soudu i Václava Havla. Chtěl veřejně, aby ten Jakeš a spol. vypadli z úřadu pro ztrátu krom jiného i cti. Vezmi celé to soudně právní české monstrum, nasaď ho na Jakeše - a co uvidíš: Jakešova čest vypadne z toho sama od sebe bílá jako sníh. Vždyť to byl také jen úředník podle tehdy platných... ble... ble... 
	Chtěli bychom minulosti rozumět, kreslit za ní čáry, být s ní smířeni. Ale neušli jsme ještě ani krok.Totiž ne my, ale soudy. 

Vezmi celé to soudně právní české monstrum, nasaď ho na Jakeše a co uvidíš: Jakešova čest vypadne z toho sama, bílá jako sníh.

Neplatné volby
8.12.2004    Mladá fronta DNES    str. 06    Názory
    KAREL STEIGERWALD        
Budou soudy hodnotit názory politiků? 

Mladá Fronta DNES

Nejprve vysvětlení: pachatelem praktik, kvůli kterým správní soud zrušil senátní volby, nebyla Praha 11, jak jsem v sobotu špatně napsal, nýbrž listy z menších obcí na témže území: Petrovice, Uhříněves, Křeslice. 
	A nyní úžas: správní soud zrušil volby, protože do předvolebních bojů vstoupily tiskoviny obecních úřadů za obecní peníze ve prospěch jedné strany. Druhá strana to cítila jako nevýhodu.To je rozumné. Nevěřme však soudům, nevědí všechno. Druhá strana měla také svou radniční tiskovinu, z Křeslic! V té napadala stranu první a činila jí také nevýhody. Soud to nezaujalo, protože podle soudce Baxy „není vyšetřovací komise, která by zkoumala každý doklad“. Kdo už má co zkoumat, ne-li soud? 
	Úžas číslo dvě: co vlastně soud odsoudil? Že si někdo okatě vypomáhá v kampani veřejnými penězi, nebo že někdo něco o někom tvrdí? Soudce Baxa nakonec vysvětluje, že hlavní příčinou rozsudku byl obsah kritických článků. To je vysvětlení strašné. Znamená, že volby nejsou zapotřebí, stačí, aby soud posoudil, které názory politiků jsou správné, které špatné, a podle toho přidělil křesla. Už sám stěžovatel Zápotocký, v jehož službách taky stál radniční list, trefně říká: „Není podstatné, kdo co platí, důležité je, že my jsme napsali pravdu.“ Je to však obráceně: kdo co v politice platí, zejména veřejnými penězi, má být podstatné vždy, zatímco vybrat si v politice pravdu není věcí soudu ani Zápotockého, nýbrž voličů. 
	Sečteno: i Zápotocký dělal přešlapy. Dostal však výhodu: prohrál a může si ty volby zkusit znovu. Ale co když si na zvýhodněného Zápotockého bude stěžovat Nádvorník? Zase soud zruší volby? 
	Soudce Baxa má svou kauzu málo rozmyšlenou. Hájil spravedlnost a rovnost volebních šancí. Přehlédl, co se mu nehodilo, a vydal rozsudek problematičtější než celý případ. Je to škoda, potřebovali bychom verdikty neotřesitelně spravedlivé, nikoliv jen témata k dalším debatám.

Pozor, Grebeníček vám sebere jablko
7.12.2004    Mladá fronta DNES    str. 06    Názory
    KAREL STEIGERWALD        
MLADÁ FRONTA DNES 

„Toho dne bude v žilách krev a v srdci bouře. Slavičí ozve se píseň a do srdce bodne třešňový květ.“ 
	Takto poeticky se dnes na svém webu vidí komunisti. Před patnácti lety se odřekli srpů a kladiv, psance této země nahradili lyrismem třešňového básníka Jeana Clémenta. Udělali to v těžké chvíli defenzivy, kdy býti komunistou znamenalo býti blbem. Dnes lezou zas ven. Třešně - to je jen jedno zakuklení velkého hnutí. Minulý týden nastalo nové, od něhož se má počítat epocha bez dělníků, rolníků, Gottwalda a vykořisťovatelů. Zakuklil se Grebeníček. 
	Co to vlastně je marxismus? Idea není složitá. Každý má právo být stejný jako jiný člověk. Toho se dosáhne, když všem všechno vezmete a všem to zas zpátky rozdělíte. Stručněji než Marx definoval to Jan Werich: Když všichni všem všechno dáme, dohromady budeme mít moc. Moc ale máme zkušenosti - znamená nic. 
	Tragédií marxismu bylo, že nepřinesl chudým lidem zlepšení, nýbrž utrpení. Vědecký proces „všem všechno vzít“ byl vždy nutně provázen nevědeckou krutostí, zatímco proces „všem všechno rozdat“ ukázal, že ani komunisti si nejsou, zejména v rozdávání cizího, rovni. 
	Je možné organizovat společnost podle marxistických receptů? Nadhodnota, společné vlastnictví, vykořisťování, třídní boj, každému dle jeho potřeb - má to vše i dnes smysl? Každý rozumí rovnici: kde je marxismus, tam je bída, vraždění, úpadek civilizace. Marxismus je vynález předminulého století, na nějž to minulé hodně doplatilo. 
	Věřit Marxovi je stejně absurdní jako věřit na čarodějnice. Obé je možné, ale k ničemu to není. 
	Grebeníčkův vzestup? Jak by chtěl vládnut, co by chtěl zavádět? Lidský sen o ráji, který uletěl? Kolchozy? VUML? Výjezdní doložky? 
	V něčem je komunismus věčný. Vyjadřuje to píseň o babce se čtyřmi jablky a dědouškovi se dvěma. Dej mi, babko, jedno jabko, ať máme stejně, to je Grebeníčkův i Marxův, ale také Ransdorfův program. Majitelům dvou jablek to nedochází. Když jim dají to třetí, ukradené, budou mít jen jedno. 
	Taková je marxistická aritmetika. Proč by měla zas vládnout? 

Stručněji než Marx to definoval Werich: Když všichni všem všechno dáme, dohromady budeme mít moc. Moc ale znamená - nic.

Postřehy dne
6.12.2004    Mladá fronta DNES    str. 06    Názory
    KAREL STEIGERWALD        
STAREC MARTIN, volební manažer ČSSD, vidí příčinu volebního neúspěchu své strany v neúčasti voličů. Je to zajímavé a univerzální těšínské jablíčko. Může je použít každá strana, která ve volbách neuspěje: Nás volí ti, kteří k volbám nepřišli! Ale kdo tomu uvěří?   
	KOŘISTKOVA AFÉRA, už bez zájmu veřejnosti, běží dál. Vyšetřovatelé dostali další měsíc na vyšetřování. Je to napínavé: skutečně něco vyšetřují? Doufejme, že za měsíc řeknou něco konkrétního: vyšetřovali jsme to a to. Běda, aby nehnuli prstem. To by bylo dosti trapné. 

	GROSSOVÁ ŠÁRKA měla ochranu včetně policejní limuzíny před nákupním střediskem se zákazem vjezdu. Vyvolalo to podiv i nevoli. Kdo to auto a tu ochranu platí a proč to platí? A musí jezdit mezi chodci? Vtipný čtenář-satirik k tomu sděluje: Ještěže má tu ochranu. Alespoň se nebudou rodit další socánkové. Vtip to není právě korektní, ale pořád lepší než jezdit po pěší zóně po nákupech v policejním BMW.   

	JEŽÍŠEK to má letos obtížné. Stromky, které se prodávají, aby měl kam nosit dary, budou o pět procent dražší. Podle jiných zpráv budou naopak levnější. Co si počneme? Ježíšku, pomoz! 

Šárka Grossová   
FOTO: MAFA - RADEK CIHLA

Co se může stát s naší levicí
6.12.2004    Mladá fronta DNES    str. 06    Názory
    KAREL STEIGERWALD        
Gross už Zemana nepustí zpět „ani omylem“. Škromach chce menšinovou vládu bez komunistů, ale s komunisty. Buzková: s komunisty nikdy! Zeman: Grossovo vedení jsou zrádci! Gross: zbavíme se těch, kteří škodí ČSSD. Jsou to exhibicionisti, nedostanou prostor! Gross hlásí, že nikdo jiný nepředložil žádný návrh, jak v ČSSD dál. Půjde se tedy podle jeho návrhu. 
	Grossův návrh je však také úplné nic. Jmenuje se: ať je, co je, uvidíme, co bude. Tato koalice to už nějak doklepe. Příznivců má nejvíc, ale nechodí prý volit. Další pachatelé vládního úpadku: Zeman, Kalousek a exhibicionisti. Bez obav můžeme přidat i počasí. 
	Tak nějak vypadá rozklad ČSSD. Pokud se v něm rodí zárodek něčeho nového, je neviditelný. Viditelný je naopak Grebeníčkův prudký přerod. Ještě 17. listopadu to byl stalinský sekerník, od minulé soboty je to moderní komunista líbezných řečí a evropského typu. O kroucení krku nemůže být už ani řeč. ČSSD si může myslet, že se komunisté jen tak na oko přestrojili, aby s nimi sociální demokrati začali vážněji jednat, ale může to být i jinak. Grebeníčkův nový kabát je určen voličům - tomu zbytku, který ještě ČSSD má: pojďte k nám, Grossův koráb nechte utonout. Zbytky těch užitečných idiotů pak spolkneme spolu. Komunisti věří, že velké střídání na levici začíná. ČSSD, ti žlutí zrádci, odcházejí do propadla, Grebeníček sestavuje něco jako stínovou vládu. Hloubavého potměšile napadne, jestli už sestavuje také stínový seznam poprav? 
	Grossův úspěch i pád mají stejnou příčinu: politiku bez obsahu. Dokud nevládl, byl v popředí, protože nemít obsah znamená nemít odpůrce. Co naopak znamená vládnout bez obsahu, Gross už ví. Zeman má pravdu, že dnešní vedení ČSSD představuje jen klubko zmatených fantazií a všelijakých zrad, ale jak si stranu založil, takovou ji dnes má. 
	Kde není program, tam čert nastrčí komunistu. Kudy tam vleze, je už vedlejší, nějakou dírou to bude. Levici čekají prudké pohyby. ČSSD asi už nebude luštit, zda přibrat tiše či veřejně komunisty, nýbrž KSČM bude luštit opak: co s těmi socialistickými zbytky? Vzít je, nebo utopit? Topolánkova obava, že v příštích volbách bude jeho protivníkem KSČM, je na místě. Co to však bude za komunisty? Ti Grebeníčkovi už ne, těm ani nový kabát nepomůže. Na ty čeká soudruh stalinec Štěpán. Grebeníčka však nevezme - vyloučí ho. Gross bude také vylučovat - většinu strany. Zůstane jen malé jádro ČSSD: Gross, Buzková, Kohák. 
	Je u nás jedno voličstvo, které trvá patnáct let. Před sebou tlačilo různé strany v tomto asi sledu: Moravani pro samosprávnou moravskou demokracii (asi tak se jmenovali, ne?), Sládkovi republikáni, Strana demokratické levice evropského typu, Hromádkové vzteklá unie, Placákovi královští jezdci, atd. Později spálená země Miloše Zemana ten shluk sjednotila ve stranu hněvu a kariér. Špidla a Gross přehlídku uzavírají. Komunisti u toho vždy byli přicucnuti jako menší ocásek. Dnes jsou na řadě. V příštích volbách budou mít dvacet šest procent, socialisti o dvacet méně. 
	Jednou bychom s tím už měli přestat. Patnáct let se česká politika vysiluje tím, že vytěsňuje blázny a utopisty. Oknem odejdou, komínem vlezou. Je ve středozápadní Evropě zem, kde by tolik lidí naslouchalo něčemu tak starodávnému, jako je Grebeníček s dvěma kabáty? 
	Proč v tom pořád vězíme právě my? Patrně nejsme dostatečně středozápadní. 

***

Kde není program, tam čert nastrčí komunistu. ČSSD už nebude luštit, zda přibrat komunisty tiše, či veřejně, nýbrž KSČM bude luštit opak: co s těmi socialistickými zbytky? Vzít je, nebo utopit?

Za poctivost a čest senátních voleb
4.12.2004    Mladá fronta DNES    str. 06    Názory
    KAREL STEIGERWALD        
Správní soud rozhodl, že se v Praze 11 budou opakovat senátní volby, protože kampaň nebyla vedena čestně a poctivě. 
	Kandidát Antonín Zápotocký (takto zajímavě se jmenuje) se cítil poškozen místním radničním zpravodajem, který o něm přinesl před volbami nepříznivé informace v čísle s nákladem zvýšeným z obvyklých 3000 výtisků na 50 000. 
	V souvislosti s volební kampaní je to rozhodnutí vzácné, o to však cennější. Zapřahovat do volební kampaně obecní úřad, případně i státní správu, navíc za peníze poplatníků, je nepřípustné a politici by to po patnácti letech už konečně měli vědět. Čest a poctivost, ač to tak nevypadá, je důležitou složkou předvolebních bojů. Možná důležitější než házení bláta na protikandidáty. Zásah soudu je nesmírně důležitý. Měli bychom jej zažívat častěji a mohli jsme ho mít už dávno. Příkladů předvolebních bojů bez cti a poctivosti najde každý dost. 
	Jak se ukazuje, na samovývoj politické kultury nelze spoléhat. Zásah soudu může vývoj politiků k potřebné ušlechtilosti zrychlit. Co udělala městská část Praha 11, je očividně podlé. Oni to tam úředníci a zastupitelé takto necítili? Má to ještě i další okolnost: kdo zaplatí bezdůvodně zvýšený náklad zpravodaje, který byl uvržen do politického boje? Nu, asi ten kompetentní obecní člověk, který to dovolil. 
	Po výchovném zásahu soudu budou nové volby. Sledujme v nich, jak tuto aféru ocení tamní voliči. I to je dobré volební poučení: čest a poctivost se vyplácejí. Uvěříte tomu? 
	Věc je ovšem ještě složitější. 
	Co létající krajská předvolební zasedání vlády, kde se slibuje místním lidem cokoliv a v jakékoliv výši, ve službách vládní straně? Co - otřepaná to věc - vládní limuzíny v předvolebním boji? Co nečestné půtky? Co Kořistkova aféra - měsíc před volbami? Co předvolební jednorázová dávka vybraným voličům ze státní kasy, ale stranické štědré dlaně? Co je v tom za čest a poctivost? Nu, cesta je ještě dlouhá. 

Na samovývoj politické kultury nelze spoléhat. Zásah soudu může vývoj politiků k potřebné ušlechtilosti zrychlit.

Levné půjčky
3.12.2004    Mladá fronta DNES    str. 06    Názory
    KAREL STEIGERWALD        
Neradujte se, bytová krize potrvá dál 

Mladí dostanou výhodné půjčky na byt. Mají už výhodné hypotéky. Všechno to jsou klíčová opatření bytové politiky vlády. Přijdou další opatření: půjčky pro mladé na rekonstrukci či podpora družstevních bytů. 
	To vše už se jednou neosvědčilo. Bytová krize v této zemi trvá tak dlouho, jak trvají regulace a podpory - více než šedesát let. Bytová krize (regulace s podporou) znamená vysokou cenu bytů a nájmů a „černý“ trh. Tvůrci všech bytových „politik“ by si měli položit zásadní otázku: proč s bytovou krizí nepohnulo šedesát let regulací a podpor pro mladé, novomanželských půjček a bytových družstev? Poučení: levné půjčky jsou drahé - drží krizi naživu. 
	Smyslem „bytové politiky“ je přesun peněz od všech občanů k vybraným skupinám - dnes k mladým. Že nikoho nenapadne podpora starých občanů? Zasloužili by si ji - komunismus jim nadělil plnou dávku a na rozdíl od mládeže už nemohou ani doufat. 
	Co to je, když není bytová krize? Situace, kterou nezná ani nejstarší generace: najmeš si byt, jaký chceš, na jaký máš a kde potřebuješ. To by byla „bytová politika“! Vládním přerozdělováním peněz na byty však nenastane. Šedesát let přerozdělovacích pokusů to dosvědčuje. Zámožnější lidé si koupí byty či domy, stát jim na to přidá, zadluží se na léta. Díky státní pobídce zapustí kořeny na jednom místě. Najímat si byt tam, kde člověk právě potřebuje žít, často se za prací stěhovat - dál nebude možné. A levné byty budou dál drahé. 
	Jediné, co má vláda udělat, je uvolnit trh s byty. Ten lépe než vláda vytvoří dost bytů pro každou kapsu. Celé ty levné půjčky mají pomáhat chudým. Ale pomáhají zámožnějším. Chudí budou trpět dál.

Hořká fraška kolem StB pokračuje
30.11.2004    Mladá fronta DNES    str. 06    Názory
    KAREL STEIGERWALD        
Kdo sleduje nekonečný příběh českého udávání a vyšetřování toho udávání, musí se už zbláznit. Včera soud rozhodl, že předseda dozorčí rady Škoda Auto byl v seznamech spolupracovníků StB neoprávněně a že bude vymazán. Platné mu to není nic. Kdo se chce dnes uchránit před nařčením, rozsudek mu nepomůže soud se zastane skoro každého, koho si Grebeníčkovi předchůdci jako fízla vedli. Takové zastání nestojí za nic. 
	Nezkoumejme, zda právě tento předseda Škoda Auto byl, či nebyl. Nejsme soud, zkoumejme svět těchto jevů: spolupracovníkem StB podle soudních výnosů nebyl skoro nikdo. Až se přihlásí všichni spolupracovníci StB, většina dostane vysvědčení čistoty, a to bude pro ČR velká úleva. Kategorie udavač z Čech soudními výroky zmizí - nebo tam zůstane pár opozdilců. 
	Soudy už mají i originální zlepšení: vyškrtnout z těch seznamů lidi z toho seznamu. I tato právní podivnost bude mít žádoucí efekt: seznamy se časem rozplynou. Budou to převážně jen seznamy škrtů a nešikovných nešťastníků. Vrchol spravedlnosti: soud rozhodne, že zápis, který byl, podle soudního nálezu nebyl. Opravovat pomocí soudů skutečnost není originální. Lidstvo se k tomu uchyluje vždy, když se mu skutečnost příčí v krku jako kus nestravitelné historické kosti. 
	S agenty StB je to tak: pro jedny příležitost k nesmiřitelným soudům, pro druhé, například pro Grebeníčka, příležitostí k žvanění až göringovskému. Vinou a nevinou se nezabývá nikdo - spravedlnost není efektní, a nikdo o ni proto nestojí. Obhajoba estébáctví je efektní jako obhajoba Göringova. Chybí jen americký žalobce z Norimberku: když popřete svou vinu, popíráte existenci milionů mrtvých. Estébáci nemusí nic popírat. Odešli s odstupným od svých mrtvol do nových kariér. Někteří se zas už vracejí na stará místa. Pro Grossovy lidi to nejsou zrůdy, nýbrž odborníci podle platných zákonů. A tak zůstává jen jejich kořist: udavači, donašeči. Ale i na ty se pořádá hon v zamlžené krajině: nikdo už nic neví a každý byl nevinen. I na pisatele těchto řádků jsou udání jeho kamaráda. Obsahují informace, které znali jen oni dva. Soud přesto řekl: kamarád nevěděl, že udával. 
	Smysl všeho je tento: žádná minulost nebyla. Ale žili jsme ji. 

***

Zůstává jen kořist estébáků: udavači. Ale i na ty se pořádá hon v zamlžené krajině: nikdo už nic nevidí a každý byl nevinen.

Kdo má pobít to úřednictvo?
27.11.2004    Mladá fronta DNES    str. 06    Názory
    KAREL STEIGERWALD        
Sledovali jsme dvojí proces: na jedné straně stěhování kompetencí od státu dolů, na nižší územněsprávní celky, než je stát, blíž k občanům. Na straně druhé opačným směrem: do Bruselu, do rukou unie. 
	Obojí stěhování podporuje zejména nynější vládní koalice. Jednou je pro ni hlavním argumentem blízkost občana a státu, podruhé opak: zastaralé státy se mají rozpustit v něčem vyšším a kvalitnějším. Jak tyto dva procesy sjednotit, s tím si nikdo hlavu neláme. Rada je totiž snadná: přímá linka z Bruselu do Pardubic. 
	Ale pozor, dnes už socialisté krajské zřízení tolik nemilují jako v dobách, kdy je prosazovali. V krajských volbách neuspěli, nemají proto žádnou chuť se o krajské úřady, které patří jiným, zajímat. Neuspěli ovšem ani ve volbách do EU. Dočkáme se i proevropského ochabnutí ČSSD - třeba v případě, že EU místo rysů socialistické regulace nabere rysy konzervativní? Nu - dočkáme se boje proti EU zleva, jako teď běží boj zprava. 
	Kdo stát miluje, je nadšen každou jeho novou formou, ať už krajskou, okresní, regionální, bruselskou, atlantickou, celosvětovou. Vrstev typů států může být nekonečně - i vztahů mezi nimi, pohybu daní, delegování, omezování a zvětšování moci, úřednictva, stěhování psacích stolů z Prahy do Bruselu a do Liberce. To vše vytváří bohaté kolotání úředníků, spisů, paragrafů, přídělů a dávek. Smyslem těchto pokrokových procesů, ať už jde stát nahoru či dolů či oběma směry naráz, je zvětšování třídy úředníků a politiků. A důsledek: stále méně průhledná houština byrokracie, v níž své vlastní svobody už jen stěží zahlédneme. O to častěji uvidíme formuláře, příkazy a paragrafy, které potřebují jen ti, kdo je vydávají. A je to vlastně jedno, který ze států nás právě buzeruje, jestli ten okresní, či liberecký, nebo ten z Bruselu. 
	Spor o to, kde má být ta státní buzerace usídlena, jestli na okrese, nebo v Belgii, je buzerované oběti celkem lhostejný. Oběť myslí na jediné: který z těch států snáze podfouknu? Ten domácí, či ten vzdálený? 
	Spor o to, co vlastně má stát dělat a do čeho mu nic není, se nevede. Je to tím, že omezování moci státu znamená zmenšování mocné úřednické třídy, ať té naší či té tamní. Velké množství státních úřadů lze zrušit bez náhrady, lze škrtnout ohromné množství státní činnosti, protože nemá žádný smysl, a pobít tak statisíce úředníků, protože dělají zbytečnou práci. Ale kdo je má pobít? Oni sami? Nikdo jiný jejich osud v rukou nemá. Dožijeme se jediného: se vznikem evropského státu ty domácí nezaniknou. Zvětší se také. Úřednictvu bude líp. Nám ne.

US bude utrácet
26.11.2004    Mladá fronta DNES    str. 06    Názory
    KAREL STEIGERWALD        
Za barevné obrázky voliči hlasy nedávají 

MLADÁ FRONTA DNES 

Unie svobody utratí za masivní billboardovou kampaň patnáct milionů. Cílem je zvětšit zájem o tuto politickou stranu. 
	Teprve když ani toto neuspěje, pokusí se unie spojit s někým úspěšnějším. Co by z toho asi kdo měl, spojovat se s touto politickou havárií? Ale budiž, lidé jsou všelijací. U nás se často spojují drobné jednoprocentní straničky, aby potvrdily známé pravidlo, že součet pěti jednoprocentních stran je zase to jedno procento. Příznivci těchto pidistran bývají nesmiřitelní, čím menší strana, tím větší hněv, a každé spojení považují za zradu jejich radikálního pidiprogramu. 
	Unii toto nehrozí. Žádný program už dávno nemá, či přesněji: má jediný, vykusovat ze státního tělesa chutná sousta, dokud to jde. Úpadek unie je všeobecný a všestranný. Už sama úvaha, že ten úpadek spraví patnáct milionů, to dokazuje. ČSSD v posledních volbách do billboardů a jiných vějiček investovala tolik, že dnes koluje vtip: hlas pro ČSSD byl nejdražší na světě. Unii to netrklo. Půjde do pekel cestou plakátů. 
	Propagovat před volbami politickou stranu je jistě důležité. Pokud ale ta strana nemá, co by nabídla, je to vyhazování peněz. Pozici si kampaní může zlepšit něco, co už před kampaní má cíl, jasnou nabídku politických cílů. Voliči skutečně nejsou hluší, slepí, když dají někomu hlas, vědí proč. Obsáhlé volební programy sice nečtou, ale za barevné obrázky hlasy také nedávají. Největší politický um je jednoduchý: promyslet dobrý program a umět to lidem říct. Kdo to neumí, zbytečně se věší na billboardy. 
	A propos US: zaplatili před tímto generálním utrácením všechny dluhy, nebo tu po nich zůstane 60 milionů jako po ODA?

Grosse uškrtí, Dostál uprchne
25.11.2004    Mladá fronta DNES    str. 08    Názory
    KAREL STEIGERWALD        
Po vítězných volbách v roce 2006 bude sestavena koaliční vláda sociálních demokratů, komunistů, pokrokové části lidovců a zástupců zahrádkářů, vodáků, chatařů a žen. Předsedou vlády bude Zdeněk Fierlinger Škromach. Ministryní žen bude Jana Volfová. Ministerstvo mužů povede také Volfová. V koaliční smlouvě bude napsána stará myšlenka Marka Twaina: Člověk je stvoření s dvěma hlavami, uprostřed spojené tenkou rourkou. Ke své škodě toto spojení člověk občas přerušuje. Na tuto úvahu se dají udělat i tři ministerstva. 
	Ve straně KDU-ČSL dojde k rozkolu. Reakční křídlo bude poraženo pokrokovými lidovci v čele se Svobodou, který vstoupí do vlády s heslem: „I moje jméno mě tam táhne.“ Kalousek uprchne v noci oknem po provaze až do Mnichova, kde založí akci S lidovci v zahraničí za svobodu. Vzhledem k činnosti Svobody ve zrádcovské vládě Lidové fronty bude dodatek o svobodě škrtnut. 
	Gross uprchne do Vídně, ale bude unesen zpět. Sedm let potom, co ho dá Grebeníček udusit v cele, bude v novinách napsáno: Soudruh Gross řídí elektrárnu v Čechách. Osud Škromacha bude dlouhá léta na vážkách. Postaví si vilu vedle Grebeníčka, ale nic určitého tím nezíská. Grebeníček ho bude držet v nejistotě. Popravy Klause, Rumla a Kasala budou kol Škromachových uší svištět s určitou zlověstností. Nedá Grebeníček popravit i mě? Tak se bude Škromach trápit. Grebeníček trápení usnadní: dá jej, toho sociálfašitu, taky popravit. Do Polska uprchne s feministkou západního typu Olgou Sommerovou ministr Dostál. Jeho děcka budou sice ve vězení, ale z Polska Dostál neohroženě řekne: Myšlenka autentického sociálního demokratismu žije dál . Zrádce Škromach ji nezničí. Osud odvážného ministra bude však naplněn. Jednoho dne jej v Krakově ubije pohrabáčkem fanatický Ukrajinec, Grebeníčkem vyslaný. Tak zhyne poslední poctivý sociální demokrat. 
	Čtenář se jistě zajímá o osud ODS a Klause. Jsme v Čechách. Řada poslanců a podobných exponentů ODS prohlédne: naše pravicové srdce vždy bilo a bylo nalevo. To KSČM uzná, popravit dá jen polovinu z nich. Přesněji: Židy. Vyjde však najevo, že ta polovina jsou skoro všichni. Klaus bude tou dobou už v Davosu. Vyjde najevo, že jeho poprava byla jen Grebeníčkův sen. Klausovy přednášky budou ostré, zásadní, ale taktické. Grebeníčkovi lidi budou totiž držet jeho tři vnoučata ve sklepě. Červený kříž si nebude vědět rady, protože Grebeníček bude tvrdit: Děti jsou ve vlasti rády. 
	Půl roku po vyhlášení koaliční vlády se sociální demokracie, totiž ten zbytek, co přežije, spojí s KSČM. Škromach se uklidní, i jeho poprava se ukáže jen stínovou, ze sociálfašistry se stane pilířem nové Lidové fronty. Ale vilu vedle Grebeníčka dá přepsat na děti. Paní Grebeníčková si zajistí porcelánový servis a povlaky po popravené rodině Grossů. Hodí se jí k záclonám. 
	V těchto zábavných fantaziích můžeme podle vtipu a chuti pokračovat donekonečna. Ale pozor: když něco zlého jde, lidé se tomu nejdřív smějí.

Policie svobodu už zas nebrání
24.11.2004    Mladá fronta DNES    str. 06    Názory
    KAREL STEIGERWALD        
MLADÁ FRONTA DNES 

	Kreslíř Štěpán Mareš zhotovil billboard Usámy bin Ládina, který to „myslí upřímně“. Policie a státní zástupkyně se obrátily na „experta“, který má posoudit, zda je možné Mareše za to stíhat. 
	Policie a státní zástupkyně si patrně myslí, že podezřelý billboard arabského teroristu vychvaluje. Oba orgány se mýlí. 
	Billboard, což rozpozná deset milionů lidí, nechválí Araba, nýbrž zesměšňuje Grosse. Podle některých trefně, podle jiných trapně. To je však vedlejší. Oba orgány tu jsou proto, aby střežily svobodu karikaturisty vyjadřovat svůj názor na veřejného činitele. Nejsou tu od toho, aby za svobodný projev dávaly člověka vyšetřovat, posuzovat a chystat na něj nějaké stíhání. 
	Celá věc je o to trapnější, že za „experta“, který vypracuje „odborný posudek“, si oba orgány vybraly osobu ze seznamu agentů StB - agent je jistě v tak delikátní věci dvojnásob kompetentní satirikův výtvor posuzovat. Orgány jej vynašly neomylně. Řeklo by se, vrána si k vráně sedla. Věc je to nejen směšná, ale také nebezpečná. 
	Jaká je kvalita policejních úředníků a státní zástupkyně, když jsou ochotni se touto nicotností zabývat? Jaká je kvalita naší svobody v Třebíči? Oba orgány budou jistě za tento přehmat klepnuty přes prsty. Mezitím však promarní mnoho času, utratí mnoho státních peněz, agent StB si přivydělá, institut státních zástupců bude zas povážlivě zesměšněn, pověst policie o chlup ochabne. 
	Přesvědčení, že žijeme v zemi svobody a že stát je tu hlavně proto, aby naši svobodu hájil, se také zmenší. Karikaturista by měl na státní zástupkyni podat trestní oznámení za to, že organizuje útok na jeho svobodu. Orgán by se bránil: Na svobodu mu nesahám, jen zkoumám, jestli něco neprovedl. 
	Je to u nás jako u hloupých v kuchyni. Ochrana a vymahatelnost práva jsou slaboučké. Stát s lidmi rád dost svévolně zametá. Pronásledování zločinu kulhá. Zato v šafářské buzeraci občanů jsou orgány velmi čiperné. 
	Marešův z hlediska vyšetřování bezvýznamný případ není jediný. Jako by orgány raději pásly po jednotlivcích, kteří nějak projevují svobodu, než po těch, kteří rádi třeba kradou a loupí. 

***

Stát s lidmi zametá dost svévolně. Pronásledování zločinu kulhá. Zato v šafářské buzeraci občanů jsou orgány velmi čiperné.

Suďme zločiny komunismu
23.11.2004    Mladá fronta DNES    str. 06    Názory
    KAREL STEIGERWALD        
Česká televize uvedla k výročí zahájení norimberského procesu s nacisty (20. 11. 1945) pozoruhodný film. Je to připomenutí dobré a aktuální. 
	Vyrovnání s nacismem probíhalo složitě, ne vždy úspěšně a trvalo dlouho. My, kteří máme na krku vyrovnání s komunismem, však můžeme jen závidět. Norimberský proces, to byla civilizační novota: soudit zločince, kteří své zločiny proti lidskosti a míru páchali pod rouškou „politiky“, protože se zmocnili vlády, nebylo do té doby zvykem. Války se považovaly za kus lidské přirozenosti, poražený útočník byl buď zabit, nebo ne, ale za zločince jej nikdo nepovažoval. Toho se držel Göring: Vítězové soudí poražené, říkal. 
	Ve skutečnosti soudila demokracie zločiny totalitního systému. Proces byl možný proto, že Němci bezpodmínečně kapitulovali, že se demokratické státy pod čerstvými dojmy z válečných hrůz a nacistické krutosti na procesu shodly a že osleple přibraly Sovětský svaz, jehož státní zřízení mělo na svědomí zločiny těm nacistickým velmi podobné. 
	Těch podobných zločinů jsme se nakonec po válce v ruském objetí dočkali i my. Nedočkali jsme se však žádného procesu proti zločinům komunismu, ať už domácího, či z Ruska exportovaného. Naše civilizace se vrátila před norimberský proces. Komunističtí zločinci jsou považováni za „politiky“, jejich zločiny za „politický život“ a jejich beztrestnost je odůvodňována všemi způsoby, které lze vymyslet. Komunismus není zločinný a jeho šíření není trestné. Velké množství evropských intelektuálů považuje dokonce komunismus za jakýsi druh květu evropského humanismu a lidského pachtění za svobodou. 
	Komunismus však stojí na stejném principu jako nacismus: má jednu základní pravdu, v jejímž jménu se lze proti lidskosti dopustit čehokoli. Nacistická pravda zněla: boj dobré rasy se špatnou, komunistická: boj pokrokové třídy s reakční. Obě tyto primitivní formulky ospravedlnily miliony vražd. To vše je dávno jasné, a přesto se v parlamentu naparuje Grebeníček, užívající dobrodiní demokracie k svému rozkvětu. 
	Na proces s komunismem a komunisty není nikdy pozdě. Většina komunistických vůdců, organizátorů vražd a násilí, už je po smrti a komunismus je po smrti také. Jedno z něho však přežilo: legenda o něm. Pohrobci komunismu říkají, že bránil chudé. Omyl, vraždil je stejně jako bohaté. Ani svobodu nepřinesl, nýbrž zničil. 
	Komunismus se z paměti lidí vytrácí. Překrývá jej dobrá legenda. A to je kůže, v níž se před námi Grebeníček producíruje. Když bude potřeba, klidně si oblékne i kůži komunistických obětí, aby se zaskvěl. 
	Mezinárodní proces s komunisty by se měl odehrát. Proti oblíbeným teoriím o „pokrokovosti“ komunismu, v němž se jen „cosi“ zvrtlo, měl by postavit nepřetržitý sled jeho zločinů, jejichž podstata vězí v základní svaté formuli: třídní boj. 
	Každého, kdo v zájmu svatých floskulí sáhne na svobodu a demokracii, měli bychom považovat za zločince. Má-li demokracie přežít i ta svatá hnutí, která se vynoří v budoucnu, aby zas strhla lidi ke krutosti, měli bychom odsoudit i to komunistické, které tu už bylo. 

Komunismus se z paměti lidí vytrácí. Překrývá jej dobrá legenda. A to je kůže, v níž se před námi Grebeníček producíruje. Když bude potřeba, oblékne si i kůži komunistických obětí, aby se zaskvěl.

Škromach, program a parta z VUML
22.11.2004    Mladá fronta DNES    str. 06    Názory
    KAREL STEIGERWALD        
Škromach v sobotu vysvětlil svůj program, s nímž půjde do boje o místo předsedy ČSSD. Je to velké, ale zcela prázdné překvapení: Škromachův program je původní program ČSSD. Jako by existoval nějaký další, nepůvodní, následný. Pohyby v ČSSD nejsou programové, nýbrž personální. Špidlu sesadili, nahradil jej Gross. Jediná změna byl ten Gross. Grosse chce nahradit Škromach. Už teď říká: Jediná změna budu já. Původní program nám umožní znovu vyhrát. Pokud chceme lidem vládnout, musíme s lidmi žít. Koaliční partneři s námi do toho půjdou, nebo můžou odejít. Původní program je patrně kreslený seriál o Socánkovi, kterému se vede vždy dobře. 
	To jsou skutečně přitažlivé a zásadní programové body. Voliči, kteří se báli, že vláda s nimi nežije, mohou být klidní. Uklidnit se může i ČSSD. Vrátí se asi z Marsu, půjde čelem k masám, jak říkali Gottwaldovi lidé. Její neúspěch zavinilo poklonkování lidovcům a US, to přestane. Škromach v útocích na malé koaliční strany zapomněl na výsledky minulých voleb do sněmovny - aby se vládlo jen po socialisticku, na to nemá ČSSD dost hlasů. Proto má ve vládě koaliční ministry, aby se také vládlo jinak. Komunistů se Škromach nebojí, vládnout s nimi nebude, a i kdyby, nic to neznamená. ČSSD bude sebevědomá a silná, s komunisty zatočí, ať už s nimi bude vládnout nebo ne. Klidní mohou být i koaliční partneři. Jejich pozici ve vládě včera přesně formuloval ministr dopravy Šimonovský: vládní návrh zákona nebudeme obhajovat, ale budeme ho podporovat. Přeložte si: návrh není dobrý, ale jsme v koalici. 
	Škromach jako program nabídl silná slova, změť starých nápadů a ostré koaliční zuby: když s námi nebudete vy, bude s námi někdo jiný. 
	Tzv. platforma ČSSD to vystihla: Pokud si to vyžádá zájem státu, nebráníme se spolupráci s KSČM. Na spolupráci s KSČM má snad zájem jen jeden stát. Ten komunistický. Škromachovou kandidaturou se v ČSSD nic nemění. S komunisty už vládnou, duté fráze nabízejí dlouho. Špidla, Gross, Škromach, stále totéž. Rej frází a bitva jedinců o moc. Všechny ty fráze páchnou jejich původní komunistickou domovinou: posilování vnitrostranické demokracie, jít s lidem, zapomínáme na to, že zastupujeme lid. Z takových výkřiků se skládá dnešní vládnutí i Škromachův program. Ale stát potřebuje věcné, účelné a racionální vládnutí, ne partu rozhádaných absolventů VUML. (VUML - večerní univerzita marx-leninismu). 

Škromach jako program nabídl silná slova, změť starých nápadů a ostré koaliční zuby: když s námi nebudete vy, bude s námi někdo jiný.

Nové beaujolais a starý Grebeníček
19.11.2004    Mladá fronta DNES    str. 06    Názory
    KAREL STEIGERWALD        
Grossova vláda je na rozcestí, které by naši společnost mohlo ještě více rozdělit. Prezident republiky nás ve sněmovním projevu vyzval, abychom se přestali dělit na viníky a oběti. Do toho přišlo letošní beaujolais. 
	Viník Grebeníček, omámený novou politickou nadějí pro KSČM, za pár okamžiků v téže místnosti předvedl, že se prezident mýlí: pachatelé a oběti tu budou dál, Grebeníček o usmíření a odpuštění nestojí. Hodlá všem zakroutit krkem jako tenkrát. 
	Řada sociálních demokratů jeho řeč ocenila potleskem. Je to potlesk příští koalici, nebo potlesk tomu, že o krk přijdou i ti tleskající sociální demokraté? 
	Škromach se komunistů nebojí. Spojení těch dvou stran není zcela nelogické: programový průnik existuje, existují společné zájmy a existuje lidská blízkost mnoha členů obou stran. Antikomunistická část ČSSD včetně Grosse takové spojení odmítá. Nikdo však nepřehlédne, že spojenectví by přineslo oběma stranám užitek. A v Čechách už se udělala pro užitek všelijaká spojenectví - bez ohledu na jejich smrtonosnost, protože v Čechách je vrabec moci v hrsti vždy víc než holub ideálů na střeše. Spojené podniky Grebeníček - Gross nabízejí pobyt u moci oběma. Vláda se může udržet hlasy komunistických poslanců a přitvrzením rudé rétoriky nějaké hlasy od komunistických voličů naopak získat. Je to lákavý pokus. Stačí kývnout. 
	Komunismus nám nehrozí, Grebeníček je zjev z minulosti, ne z dneška. Pokud by chtěl svůj komunismus uplatnit, musel by vysvětlit, proč všude na planetě po celé století přinášel ten jeho komunismus jen bolest a chudobu. Grebeníček není avantgardní zjevení, nýbrž mazaný vyžírka lidské nespokojenosti: udrž ostrým křikem stádečko voličů a máš živobytí nadosmrti. Pro socialisty by ta smrt přišla brzy. Jejich volič nečeká, že budou jen takto vyžírat politický okraj. 
	Svět dnes neřeší Grebeníčka s Grossem, nýbrž nové beaujolais, které přišlo v týž čas. To jen my v naší kalné krajině musíme mít ta hloupá stará trápení. Komunismus dnes - vždyť je to k smíchu. A k pláči. 

***

Grebeníček není avantgardní zjevení, nýbrž mazaný vyžírka lidské nespokojenosti: udrž stádečko voličů a máš živobytí nadosmrti.

Potřebujeme předčasné volby
16.11.2004    Mladá fronta DNES    str. 06    Názory
    KAREL STEIGERWALD        
Gross: S KSČM se nespojíme. Topolánek: Nulová tolerance k socialismu. Kalousek: Vláda nepadá, ale více jednejme s ODS. Grebeníček: Se soc. dem. za jeden provaz! 
	Jakou politiku chcete z těchto hesel uvařit? Asi jedinou: předčasné volby. Jsou výhodné pro všechny parlamentní strany, krom té, která už zmizela. ODS asi přinesou úspěch. Ten očekávají i komunisté. Lidovci se nikdy nebojí žádných voleb, protože dopadnou vždy zhruba stejně. Nepadnou a nevyrostou. Jejich problém nejsou volby, nýbrž vznik situace, v níž jsou oni sami potřební. Taková situace je v ČR věčně - jako jsou lidovci ve všech vládách (kdyby tehdy už od Přemyslovců. 
	Předčasné volby mohou zachránit před hlubokou zkázou i ČSSD - odchod do opozice a rekonstrukce strany je lepší řešení než skoro dvouleté mučení a umírání neschopných.   

Dlouhé měsíce hnití   

	Přesto předčasné volby být nemusí. Pro ODS může být výhodné čekat na další samovolný rozklad vládní koalice. KDU-ČSL se téhož může obávat. Socialisty může ve volbách zcela spolknout KSČM. Od dvouletého hnití mohou všichni čekat nějakou naději. Vláda bude lidi štvát víc a víc, to může být oběma opozičním stranám jen příjemné. Gross může opět uvěřit své velikosti - za devatenáct měsíců do voleb si pozici zlepšíme, půjdeme zase nahoru, vždyť jsem slíbil vládnout do roku 2010. 
	Vládu se slabším mandátem a nejistější budoucností jsme tu neměli. Troje katastrofální volby by ji měly přesvědčit, že je čas na abdikaci. Čekání na řádné volby je ztráta času, kterého nikdy žádná země nemá dost. Vláda s chatrným mandátem může ten čas využít k pokračujícímu rozkladu, k chaosu a nevládnutí. Víra, že se příští dva roky všechno otočí v dobré, je naivní. S vědomím nepatrné podpory voličů se do žádných zásadnějších věcí vláda pouštět nemůže, a má-li slušnost v těle, ani nebude. A nečinnost, případně jízda na čtvrt plynu - to vždy vynese ztrátu obliby, nikoliv zisk. 
	Politickou scénu čeká velký test. Ponoří se na dobu do řádných voleb do malého bahna drobných pohybů, triků, podrazů, výnosů a ztrát - do světa nejlepkavějších partajních machinací a nicotných aférek, nebo se zvedne k prostému státnickému součtu a jednoduché politické úvaze, která napadne každého čtenáře novin: tato vládní koalice má nepatrnou důvěru a svou existenci může už jen nějak vykšeftovat v sekretariátech. Volby jsou prostě potřebné, to žádné baletní kroky ani zlatoústá výmluvnost, byť i ústavního rázu, nezmění. Jen zcela slepý sociální demokrat si může myslet, že jeho strana má teď právo zasahovat do života lidí.   

Korupci voliči odmítli   

	Důvěru máme, řeknou v ČSSD, to je jasné. Možná jim KDU-ČSL sebere půl vlády. Možná, jak naznačuje Gross, raději zvolí menšinovou vládu bez lidovců nebo předčasné volby. Nebo, a takové fráze říká Gross nejraději, "bude dělat politiku, která má smysl pro budoucnost státu". Možná je, ať už se zaklínají, že ne, tiše podrží KSČM. Řadě socialistů by to proti mysli nebylo. Ovšem pro jiné je to nepřijatelné. Složitější situaci lze těžko vymyslet. Socialisté v této chvíli nemají žádný prostor pro politiku. Kam se hnou, tam je čeká náraz. Je to trpká sklizeň za to, že politiku prodávali jak cucavé bonbony a snažili se před volbami podplácet voliče penězi ze státního rozpočtu. Voliči jejich duchaprázdnou reklamu a korupci odmítli, alespoň ti, kteří přišli k volbám. 
	Tahat voliče za fusekli se nemusí vyplácet. Někdy se ukáže, že lid hloupý není, a že je přece jen spolehlivější nabízet mu konkrétní politiku i témata. Vede to k úspěchu víc než přihlouplé úsměvy a hesílka o tom, že bude dobře. To může být velké poučení nejen pro ČSSD. 
	Pokud politici uznají, že je třeba jít si k voličům pro nový mandát, mohou si i polepšit. Pokud to zašumlují do nepřehledných a nečitelných dvouletých šmodrchanic, jimiž budou své setrvávání v moci omlouvat, jejich akcie klesnou - hádejme kam. 
KRESBA: MIROSLAV KEMEL

Stáňa a Šárina
13.11.2004    Mladá fronta DNES    str. 06    Názory
    KAREL STEIGERWALD        
Vztahů s agenty StB se Gross neštítí 

MLADÁ FRONTA DNES

Předseda vlády má nový problém, podobný těm předešlým. Už zas bude muset vysvětlovat, proč se kamarádí s temnými figurami starého režimu. Po policejní mlátičce se v roli přítele rodiny objevuje dvojitý agent StB, který říká: Stáňa a Šárina, moji kamarádi. 
	Každý se může kamarádit, s kým chce, řekne vám Gross. Ano. Rozebírat to netřeba: když si pouští demokratický předseda vlády starého estébáka do bytu a srdce, je to divné každému. Krom Grosse. 
	Kolem předních politiků vždy poletuje pestré ptactvo. Lobbisté, šíbři všelijakých zájmů, šílenci, podivíni. Grossovi se tento svět můr podezřele zužuje právě jen na černé figury ze starých časů. Estébáci, normalizační činitelé, režimní pěvci. Je to problém civilizační. Gross nemá pocit něčeho nevhodného, nevkusného, nepatřičného. K estébákovi řekne: Vždyť to byl tajný spolupracovník podle platných zákonů. A měl pěkné výsledky v práci. Něco ale Gross přece jen tuší. Nejprve tvrdí: Neznám ho. Pak trochu couvne: Jeho manželka mi donesla tiramisu. V třetím kole nasadí vysvětlení o pracovitém poctivci. Ve čtvrtém kole se estébáka alespoň naoko vzdá. 
	Předseda vlády je postava, která ustavičně naráží na bariéry, jež sama nevidí. Tu minulost, co nás tolik souží, vnímá jako krajinu bez našich problémů. Kdykoliv narazí na bariéru, kterou na rozdíl od něj vidíme, diví se: Co pořád mají? Tato slepota je vlastně přirozená. Z lokomotivy jej už ve dvaceti přesadili na parní válec politiky. Od té doby jede. Život sleduje z okna toho válce. Nedivme se, že vidí něco jiného než my. Divný není Gross, divné je něco tak nezralého v čele vlády.

Jsou voliči poslušní?
11.11.2004    Mladá fronta DNES    str. 08    Názory
    KAREL STEIGERWALD        
Před druhým kolem senátních voleb se dělají všelijaké dohody stran, kdo koho podpoří a voličům doporučí. Nejdivnější je podpora, kterou ČSSD vyjadřuje komunistům. Ale má to kouzlení s vyjadřováním podpor nějaký smysl, nebo je to jen taková hra? Proč si politické strany myslí, že voliči jejich rady, koho podpořit, poslechnou? Ty rady dávají strany, jejichž kandidáti v prvním kole vypadli. Proč by v kole druhém měli voliči radám těch neúspěšných věřit a řídit se jimi? Gross radí: Volte komunisty. Kolik voličů jej poslechne? Vždyť před prvním kolem radil: Volte nás, a neposlechli ho.

ČR žádá EU o dotace, protože nemá moře
11.11.2004    Mladá fronta DNES    str. 08    Názory
    KAREL STEIGERWALD        
Ministr Palas bude v EU požadovat dotace za to, že nemáme moře. Uvádí různé rozumné důvody: v jiných zemích to mají blíž do přístavu. To ČR znevýhodňuje. Palas to vidí jako dvě miliardy eur ročně. Žádost bude určitě úspěšná, už se přidalo i Rakousko, které také nemá moře. 
	Může se lehce stát, že dotaci na to, že nemají moře, dostanou i země, které moře mají. Mít moře není totiž žádný med. S mořem je spousta starostí a výdajů. Vlny, bouře, záplavy, krákající rackové, zápach z ryb... Mořské státy to musí cítit jako nespravedlivost. Jsou země, které se nemusí s mořem trápit. 
	Palas ale postupuje nedbale. Je toho spousta, co nemáme, a Palas na to dotace nežádá. Jsou velké rozdíly v počasí - u nás je úplně jiné než v Portugalsku nebo v Norsku. Rozdíly se dají kompenzovat dotací na teplo a mráz. Vypěstovat u nás pěkné mandarinky je velmi pracné a nákladné. Dotované mandarinky by to vyřešily. Dále nemáme: ledovce, poušť, deštný prales. 
	V zásadě je otázka, jestli vůbec existuje něco, co si dotaci nezaslouží? Všude je nějaký rozdíl, něčeho je jinde víc nebo míň, kopce jsou tam větší, zde nižší, obyvatelstvo bývá rozličné, i ty krávy jinde bučí jinak, to vše je obrovské území dotacemi zatím nepokryté. Bez dotací je život nespravedlivý, skoro se až zdá, že si lidé nejsou rovni, ačkoliv to je i v ústavě. 
	Rozumným a promyšleným systémem dotací se dají křivdy a nerovnosti odstranit. Mnoho lidí například trpí tím, že je ženou. Chtěli by být mužem a nejde to. Dotace na pohlaví by tuto křivdu mohla kompenzovat. Pochopitelně na obě pohlaví, protože mnoho lidí chce být naopak ženou. Mnozí lidé trpí tím, že mají děti. Ale za to se už kompenzace vyplácejí. Jsou také lidé, kteří trpí, že děti nemají. Těm zatím, ministře Palasi, nikdo neplatí nic. A přitom pro mnohé lidi může být větší křivdou, že nemají děti, než že nemají moře. 
	Možná bychom měli zkusit získat dotaci i na Palase. Jiné země Palase nemají a to je rozhodně zvýhodňuje. Ale kdo zná dotační zemědělskou politiku EU, ten ví, že Palasů je všude dost a nikdo za ně odškodnění nedá.

Grossovo vedení může ČSSD poškodit
10.11.2004    Mladá fronta DNES    str. 06    Názory
    KAREL STEIGERWALD        
MLADÁ FRONTA DNES

Unionistu si do bytu vzít můžeš. Stejně tak lidovce, ódéesáka, socialistu. Socialista tě bude nudit svými banálními výklady, konzervativec z ODS zabere tu větší ložnici, lidovec bude po bytě roznášet drby o všech spolubydlících a unionista bude čmárat po zdi v obýváku: Mám nejlepší program. No, nějak se už srovnáte. 
	Ale vezmi si do bytu komunistu. Do týdne spíš na chodbě, do měsíce jsi v pohraničí. Naši socialisti to ale nevědí. Komunisty berou nejen do předsíně, ale už i do postele. Jen když je to vynese nahoru. 
	Pletou se, takové spojenectví už zažili, přišli tehdy o hlavu i o čest. O obé doslova. Vyndejte si, pane Grossi, z hrobu Laušmana a zeptejte se ho. Byl to předák ČSSD, s komunisty se nejprve spojoval z podobných pohnutek jako vy, poté utekl do Rakouska, unesli jej zpět, uvěznili, zavraždili. Proč to chcete opakovat? Protože jste v takové situaci. Komunisti vás mohou udržet u moci. Vy jim teď navolíte pár senátorů, oni vaši vládu v parlamentě udrží u moci. Bude to váš hrob. 
	Vaši stranu to zmenší k bezvýznamnosti. Lidé, kteří věří socialistickým ideálům, od vás odskočí, protože nevěří ideálům komunistického násilí. Sociální demokracie má být demokratickou alternativou ke komunistickému revolučnímu hřmění. Vy ale věříte, že vás komunisti udrží nahoře. V prvním kole ano. V druhém kole pojedete, metaforicky řečeno, do pohraničí. Krev z vás už nepoteče, jen strašlivá ostuda, zánik, zmar. 
	Dnešní sociální demokracie není ke komunismu alternativou. Evropský socialismus komunistickému vábení vždy odolával. 
	Naši socialisti z komunismu naopak přišli. 
	Svět leninského učení jim není cizí. Mnohé rudé ideály sdílejí. Proto jsou tak nemoderní. Na komunismus se nedívají nijak přísně. Sblížení s komunisty si vysvětlí snadno: je to strana, má hlasy. Tak co. 
	Grossovo vedení to sblížení s KSČM už nakouslo. Bere si do bytu hosta, který jej spolkne. ČSSD to poškodí na mnoho let. Kdo socialismus nechce, může za to spojenectví Grosse jen chválit. 

Evropský socialismus komunistickému vábení vždy odolával. Naši dnešní socialisti z komunismu naopak přišli.

Što dělať aneb co čeká vládní koalici
9.11.2004    Mladá fronta DNES    str. 06    Názory
    KAREL STEIGERWALD        
MLADÁ FRONTA DNES

Svobodu, ministra zahraničí, potěšilo, že dnešní koalice má ještě osmnáct měsíců do sněmovních voleb šanci své postavení zlepšit. Ministr asi předpokládá, že koalice bude trvat dál. Nenaznačil ovšem to hlavní - proč by měla trvat? 
	Vzpomeňme, jak ta koalice vznikla. Především to byla jedna z mála možností, jak vůbec sestavit vládu. Do nové opoziční smlouvy se nikomu nechtělo, tak šli její hlavní kritici, US a lidovci, rovnou do vlády. Skutečnost, že pravice umožní vznik levicové vlády, odůvodňovala US tvrzením, že prosadí vstup ČR do EU a bude omezovat levicové choutky ČSSD. Realističtější lidovci, kteří dobře vědí, co to je moc a jak s ní zaobcházet, neříkali pro jistotu nic neboli vše. Jak komu, jak kdy. 
	Obě menší strany neprosadily takřka nic podstatného a nezamezily ničemu, čeho by si volič povšiml. Splnily dva úkoly: vstup do EU a trvání vlády. K prvnímu by došlo za každé možné vlády. To druhé je opravdu výsledek. Tón v koalici udává ČSSD. Nejprve špidlovský, nazvěme jej vizionářské levičáctví s nezodpovědným heslem "Zdroje jsou", pak následoval grossovský "Upřímný zpěv" bez idejí. Malé strany do toho neměly moc co mluvit. 
	Volební debakl staví koalici před rusky bědnou otázku: Što dělať? Hlavní důvod její existence, sestavení vůbec nějaké vlády, je pryč. Proč v té koalici dál mají být obě malé strany? Odpověď US není těžká: už dávno pohrdla všemi svými ideály a programy. Redukovala svou politiku na pouhé vyžírání vládního tělesa za každou cenu. Pro lidovce, mistry ve skoku z potápějící se lodi, je to těžší. Určit, kdy se odrazit, skočit do jiné lodi a Svobodu nechat tonout, toť jejich politické mistrovství. 
	Na jakém programu se může koalice shodnout? KDU a US mají poslední téma: Bráníme vstupu komunistů do vlády. Jiný program není, ale ani tento nemá smysl. Komunisté už jaksi ze špajzu vládnou: hlasují s ČSSD. Trvání koalice je dobré už jen pro tři ministry z utonulé US. Lidovce pozorujme. Čím později z lodi vyskočí, tím víc si naberou do střevíců. 

Volební debakl staví koalici před rusky bědnou otázku: Što dělať? A proč v ní mají dál být obě malé strany?

Debakl jako druh vítězství
8.11.2004    Mladá fronta DNES    str. 08    Názory
    KAREL STEIGERWALD        
Pozorovat poražené předáky po volbách je vždy svého druhu zábava. Zaorálek i Gross odmítají debakl, tvrdí, že překonali útlum, obnovují důvěru voličů, opřeli se o zdravé jádro a nastartovali proces přízně, která nastane v budoucnu. Ani další šeredně poražený, předseda Němec, neklesá na mysli, třebaže stopy jeho strany jsou čitelné už jen v úspěchu dvou úctyhodných kandidátů do Senátu, kteří se o úspěch postarali sami: Schwarzenberg a Moserová. Nechtějme ale od předáků, aby říkali: projeli jsme to. Volební výsledky jsou jasná čísla, ale výmluvnost je vždy může veřejnosti vysvětlovat jinak. Je-li neúspěch, udělal ho Špidla.   

Krize grossovská   

	Grossova politika krachla. To je nepochybné. Kolik bude mít největší vládní strana senátorů? Jednoho, dva? V kolika krajích bude v koalici? V jednom, ve dvou? Připomeňme, že nekrachla ČSSD, nýbrž Grossovo vedení a jeho pojetí politiky jako kombinace nahodilé korupce některých voličů, bezobsažných sladkých frází a zpěvu Heleny Vondráčkové. Považovat voliče za triviální stvoření se tentokrát nevyplatilo. Po špidlovské krizi čeká socialisty krize grossovská. Nechat jej dále ve vedení? Je možné dvakrát za rok přepřahat? Přepřáhne Gross sám svůj vnitřek a vyjede s jinou politikou? Uměl někdy něco jiného, než umí teď? Co udělají Grossovi nepřátelé? Dají mu šanci na reparát? Ale co je to za stranu, když nechá v čele tvůrce takového krachu? Co udělá temný muž z Vysočiny? Někteří socialisté očekávají jeho návrat, až se ČSSD přiblíží k pěti procentům. Tam se strana blíží. Má ještě jinou alternativu? 
	Přeskočme sebechválu předáků. V méně otrlé zemi by se Gross musel poděkovat z obou úřadů, tak by to žádal vkus. Mandát vlády je na vládnutí příliš nízký. Celá vládní koalice dostala ve volbách zhruba čtvrtinu hlasů. Už podruhé. Jedna vládní strana zmizela zcela. Ale pozor: nikdo abdikovat nebude, nejsme v takové zemi. Vláda řekne: máme čtyřletý mandát z jiných voleb. Ústavně se ho může držet, lidsky je to totéž, jako když se vám v bytě uhnízdí nepříjemný strýc, protože jste ho kdysi pozvali na večeři. Je to běžný paradox demokracie.   

Nic neměnit a usmívat se   

	Zázrak socialisty nečeká. Zemanův úspěch spočíval v tom, že vypěstoval a shromáždil voličstvo věřící ve "spálenou zemi". To opakovat nelze, voličstvo spálené země už převzali komunisti a určitě je nevrátí zpět. ČSSD čekají jen dvě cesty: vnitřní proměna k evropské socialistické moderně, nebo spojenectví s vedoucí levicovou stranou KSČM. To spojenectví je ovšem pro slabšího soudruha jak polibek jedovaté milenky a socialisti to snad dobře vědí. První cesta znamená dlouhý pochod, léta dřiny, složité vnitrostranické tříbení a separaci od mladých hochštaplerů a starých komunistických koryfejů. ČSSD je na rozcestí: přibrat komunisty a s nimi se udržet u moci, nebo projít slzavým údolím stranické rekonstrukce? Existuje i možnost třetí: nic neměnit, mluvit a mluvit. A usmívat se. Zatím se zdá, že ji Grossovo vedení, pokud se udrží, zvolí. Otázkou je, jak dlouho u toho budou mrtvé stíny z US a lidovci asistovat. 
KRESBA: MIROSLAV KEMEL

Bude Němec volit lidovce?
6.11.2004    Mladá fronta DNES    str. 06    Názory
    KAREL STEIGERWALD        
Pravicový místopředseda vlády Němec volí v Táboře. Otázkou je, koho vlastně. Jako člen vlády by měl volit vládní koalici. Jenže ta se nyní skládá ze společné hlasovací mašinerie ČSSD a KSČM. Jako pravicový předák by měl volit pravicovou stranu. Nabízí se ODS. Jenže ta je v opozici proti jeho vládě. Bylo by divné, aby ji volil, když je sám člen vlády. Existuje také strana, které je sám předsedou. Je sice také pravicová, ale i Němec už ví, že neexistuje. Přesto je v levicové koaliční vládě - a tu by pravicový politik volit neměl. Němcovo dilema má řešení:volit KDU-ČSL. Tato politická horákyně je pravá i levá naráz. Pro Němce jak dělaná.

Vzkaz USA: Volit má smysl
5.11.2004    Mladá fronta DNES    str. 08    Názory
    KAREL STEIGERWALD        
Volby v USA jsou u konce, doma právě začínají. O amerických se u nás říkává, že je to přehlídka vlaječek, cingrlátek a kýčovité plytkosti s hezkými holkami. A americký volič že je naivní, dobromyslné dítě, které ty fangličky a nohaté slečinky lehce spolkne. 
	Ve skutečnosti proti sobě stáli dva předáci s jasnými, všem srozumitelnými a výrazně odlišnými programy. Volič věděl, do čeho jde, mohl si vybrat, a vybral si. Žádná hesla: "bude dobře" či "bude špatně", nýbrž věcná témata a programy. Fangličky i nohy slečen u toho jsou - ale Američané vědí, co chtějí, politici jim to nabízejí a volby to rozhodnou. Před kritiky Američanů leží teď těžká otázka. Co jsou to tedy české volby? Soutěž koncepcí? Jasné programy? 
	Socialista Gross nám skoro všem poslal domů pohlednici. Můžeme ji chápat jako metaforu voleb. Je na ní manžel, manželka, dítě. Všichni se smějí. Gross nám na druhé straně pohlednice přeje zdraví, štěstí, lásku, jako by právě začínaly Vánoce. 
	Pohlednice neotvírá Vánoce, nýbrž novou éru v české politice. Éru naprostého vyprázdnění předvolební propagandy, éru přesvědčení, že politika se dá prodávat jako svetříky, a éru přesvědčení, že voliči jsou hloupí, protože rozdíl mezi politikou a svetříkem nerozeznají. Na rozdíl od programů, o něž se utkali američtí voliči, má si Čech vybrat politický program zcela nového druhu, který se skládá ze slov: štěstí, láska, upřímnost, zdraví a pohoda. Není to první pokus učinit z voliče pitomce. Ani poslední. Gross jej nevynalezl, jen zdokonalil. Politici (včetně amerických) jsou vždy v pokušení vnutit se voličům všemi prostředky - třeba i tak, že místo politiky nabízejí bezduchý kýč. Sociálním demokratům patrně nějaká agentura, která propaguje prodej výrobků a organizuje reklamní kampaně, namluvila, že politika ČSSD se má prodávat stejnými postupy. Pryč tedy s programy a koncepcemi, nikdo je nečte, dopředu dejte kýč smíchaný z blonďatých dětí, moudrých taťků a smějících se mamin. Hlouposti amerických volebních karnevalů by se Češi neměli smát - na dunící prázdnotu jsou sami majstři. Ale volební program ČSSD není zcela prázdný. Usměvavou rodinu doplňuje univerzální slib korupce nabízený v mnoha variantách: všem vám něco dáme z vaší kapsy. Pokusy o nějakou koncepčnější sociální politiku se nahrazují směsí okamžitých nápadů, koho jak obdarovat. Tento chaotický pohyb značkuje jediné: těkavý pochod zpět do normalizace. Tam se však voličům dvakrát nechce - proto ta clona s úsměvy a štěstím. 
	Grossova fotografie se však dá, jako každý prázdný kýč, číst všelijak. Jako s tou Helenkou Vondráčkovou. Ta také zazpívá každému, kdo jí zaplatí, ale volit půjde jinam. Vždyť takovou povedenou rodinku si může k partajnímu šéfovi přilepit každá strana. Mohla by to dokonce být tatáž rodina. Zaplatili, vyfotili. Volič je hlupák. Rodinka se mu směje.
	Amerických voleb bychom si měli cenit hodně. Říkají, že volit má smysl a že volič není hloupý. Ani ten ne, který prohrál. 

***

Pryč s programy, nikdo je nečte, dopředu dejte kýč smíchaný z dětí, taťků a smějících se mamin. Hlouposti amerických volebních karnevalů by se Češi neměli smát - na dunící prázdnotu jsou sami majstři.

Postřehy dne
5.11.2004    Mladá fronta DNES    str. 08    Názory
    KAREL STEIGERWALD        
BUBLAN FRANTIŠEK, ministr vnitra, je rád, že neexistuje žádná evidence, kteří členové StB jsou dnes v policii, protože prý prokázali, že jsou v policii platnými lidmi, kteří dobře dělají svou práci. Je však záhadné, jak to ministr ví, když je nemá evidované. Asi vychází spíše z teoretického předpokladu co estébák, to dobrý pracovník.   

	SENÁT schválil zrušení povinné vojny. Vzpomeňme při té příležitosti těch milionů mužů a hodin a miliard korun zbytečně promarněných jen za posledních šedesát let. 

	SENÁT PODRUHÉ: mise českých vojáků v Iráku se prodlužuje o dva měsíce. Je dobré, že z Iráku jako jiné státy neprcháme. 

Který z nich je estébák, co se osvědčil?   
Foto: MAFA-MICHAL SVÁČEK

Za nás nám bude líp
3.11.2004    Mladá fronta DNES    str. 07    Názory
    KAREL STEIGERWALD        
Socialisti přišli do voleb s vynalézavým heslem: Za nás bude líp. Bude líp - to se musí každému líbit. Potíž ale je, že socialisti nepřijdou, nýbrž tu už jsou a šest let vládnou, takže by měli říkat: líp už tu je. 
	Za vlády komunistů se posměšně říkalo: líp už bylo, když jsme na to zlepšení teprve čekali. Lidová chytrost k vidině příštího blahobytu a hojnosti s krutým humorem dodávala: nám nevadí, že přijde komunismus a s ním blahobyt, my máme naštěstí rakovinu. 
	Socialisti, ačkoliv nechtějí být s komunisty srovnáváni, ustavičně si o to koledují. Vytahují staré komunistické hity a mažou je na náš dnešní chléb. Za nás bude líp - tato hloupost jim může vykoledovat leda zas posměch, úšklebek, případně úvahu, kterou právě čtete. Za nás bude líp - doplňme to: za nás bude líp nám. Proto nás musíte zvolit. To je úvaha, kterou pochopí každý volič. U nás je, bohužel, politika stále ještě zdrojem velkých a jinde obtížně opatřitelných požitků. Staré dobré republikánské „Za službu vlasti se neplatí“ u nás neplatí, protože za službu vlasti se dobře platí. 
	A s tímto vědomím jděme do voleb. Zvolme toho, komu bude líp.

Postřehy dne
2.11.2004    Mladá fronta DNES    str. 06    Názory
    KAREL STEIGERWALD        
JELINEKOVÁ ELFRIEDE, čerstvá nositelka Nobelovy ceny za literaturu, dostala včera též cenu Společnosti Franze Kafky v Praze. Ozdobit tuto radikální feministku, která vystoupila z komunistické strany Rakouska pro její bezzubost, cenou se jménem tak subtilního a všední politické vřavě vzdáleného umělce jako Franz Kafka je už samo o sobě kafkovské. Měli by se přejmenovat na Společnost Ivana Olbrachta. Jeho revolučnímu literátství a Anně proletářce pasuje extremistka Jelineková stokrát víc než Kafkovi.   

JÁGR JAROMÍR, nejlépe placený hokejista světa, podporuje podle ČSSD hejtmana Bendla proto, že firma, v níž je členem představenstva jeho otec, dostává zakázky od Středočeského kraje. Jágr si může koupit nejen tu firmu, ale i Středočeský kraj a celou ČSSD k tomu. Velké bohatství je dobrá ochrana před malou pomluvou.

Vašek a páni na ledě
30.10.2004    Mladá fronta DNES    str. 06    Názory
    KAREL STEIGERWALD        
Ministryně Emmerová propustí svého poradce za to, že sepsal návrh koncepce zdravotnictví, s kterou - podle slov propuštěného - rámcově souhlasila. Později vyšlo najevo, že návrh vzbudil pobouření a nelibost nejen lékařů, nýbrž asi všech lidí. Tak za trest poradce jde na dlažbu. Máme Havlíčkův epigram o Vaškovi, který nemá chodit na led s pány, protože když pán uklouzne, musí si Vašek zlámat nohu. Poradce paní ministryně ať si nestěžuje. Měl epigram znát a neměl s ministryní chodit na led. Uklouzla a poradce má nohu zlomenou. Lidé z politiky by měli Havlíčka víc číst. Například: Není nad původnost, každý po ní touží, lidé chodí cestou, já půjdu louží.

Den znárodnění je tu zase
27.10.2004    Mladá fronta DNES    str. 07    Názory
    KAREL STEIGERWALD        
Zítra je státní svátek, protože v tento den vznikla Československá republika. Je to však nejen svátek republiky, nýbrž také, starší to vědí, Den znárodnění. 
	Na to se rádo zapomíná, i když znárodnění je pod kůží Čechů hluboce zaryto. Nelze ani vyloučit, že už brzy (či o něco později) se s ním opět sejdeme. 
	Máme vládu, která znárodnění oceňuje jako důležitý ekonomicko-politický nástroj, jak zamezit svévoli a nelidskosti trhu. Lid má znárodnění také rád. Obdivuje na něm především krásu toho, že někomu něco vezmou. To se oceňuje jako ekonomický čin nejvyšší jánošíkovské hodnoty. Brát je základ státu. 
	Kdo si cení znárodnění jako velkého zla, zváží tuto poznámku jen jako úsměvné podotknutí - naštěstí bez perspektiv. Kdo se na znárodnění chystá, po gottwaldovsku zakřičí: Hle, jak ten člověk zase štve a lže! Znárodňovat tu nikdo nechce a nebude.

Ombudsman: drahé dopisy
26.10.2004    Mladá fronta DNES    str. 06    Názory
    KAREL STEIGERWALD        
Málokdo ví, co to vlastně je ombudsman, kde to je a co to dělá. Zprávy o něm a jeho činnosti jsou sporadické, kusé, asi i nezajímavé. Zrovna teď si jej všimnout můžeme: už delší dobu se marně domáhá, aby lékaři dávali k dispozici lékařskou dokumentaci pozůstalým. Píše v té věci ministerstvu, zveřejňuje své úmysly a snaží se tak tlačit, aby dosáhl svého. 
	Moc moci totiž nemá. Úředně se jmenuje veřejný ochránce práv, je to úřad, o který kdysi byly velké politické spory a od jehož zřízení si mnozí slibovali nesplnitelné: že bude ochraňovat práva lidí. V časopise Laissez Faire se dočtete: zabývá se stížnostmi občanů na špatné chování úřadů především formou zdvořilého odpovídání na dopisy občanů, většinou bláznů. V ombudsmanově výroční zprávě se dočtete podrobnosti: v roce 2003 projednal 4763 podnětů, 2247 odložil jako nesmyslné, 1863 odbyl radou, na koho jiného se obrátit, 133 zhodnotil jako neoprávněné, 244 stížností se během šetření napravilo bez zásahu úřadu ombudsmana, ve 43 případech úřady napravily pochybení na podnět veřejného ochránce práv, v osmi případech úřady odmítly nápravu jako neopodstatněnou. K dispozici je i rozpočet úřadu. Vyřízení jednoho dopisu vyjde daňové poplatníky více než na 13 tisíc korun. 
	Původním úmyslem zákonodárců bylo, co říká ombudsmanův název: ochraňovat práva občanů. Byl to úmysl od začátku pochybný, protože práva občanů má ochraňovat každý státem zřízený úřad, policií počínaje, soudy konče, ovšem zákonodárci si jistě řekli, když jde o práva občanů, není úřadů nikdy dost. 
	Výše popsaná činnost úřadu však zavání fraškou. Píše a píše, jiné úřady mu odepisují nebo ne, všechno kancelářsky klape, užitek z toho není žádný. Do systému státní správy se veřejný ochránce práv nehodí, však také nedostal žádná práva a žádnou moc, je to úřad, řekněme, těšínského jablíčka, ovšem poskytuje dosti drahé potěšení. Podstatu věci, že stát je k občanům poměrně nepřátelský a uživatelsky obtížný, existence ombudsmana nijak nezlepšuje, nýbrž dobře zastírá. Ve zlepšování státu není žádný pohyb vpřed, nejsou žádné programy na zlepšení, nýbrž naopak snaha o větší obtěžování lidí. Obslužný servis, který stát nabízí, funguje špatně a je stále komplikovanější a stále víc připraven občanovi nikoli sloužit, nýbrž jej postaru seknout, když složitým požadavkům státu nevyhoví dost bystře. Naštvaní občané mohou psát ombudsmanovi, ten také někomu napíše, ten zas napíše, atd. 
	Jeden smysl úřad má: pohltil jednoho z kvalitních právníků této země, jednoho z těch, kteří usilovali o zlepšení právních poměrů. Dali mu ombudsmanství a znehybnili jej. Právní poměry mohou zůstat, jaké jsou. Ombudsmanovi o tom můžete napsat dopis. On vám za 13 tisíc korun odpoví. 

Stát je k občanům poměrně nepřátelský a uživatelsky obtížný, existence ombudsmana to nijak nezlepšuje, nýbrž dobře zastírá. Ve zlepšování státu není žádný pohyb vpřed, nýbrž snaha o větší obtěžování lidí.

Nálada dobrá, nálada špatná
26.10.2004    Mladá fronta DNES    str. 06    Názory
    KAREL STEIGERWALD        
Politici milují nálady. Václav Havel kdysi šířil náladu špatnou, protože měl větší citlivost pro to, co se děje uvnitř věcí, Stanislav Gross dnes vidí náladu dobrou, protože má větší citlivost pro to, co se děje v něm. Někde mezi nimi byl opoziční vůdce Miloš Zeman se spálenou zemí, mělť citlivost tchoře. Sotva se stal premiérem, země už nebyla spálená, nýbrž rostla. Dnes by možná opět řekl: země hrůzy! 
	Je dobré, když má předseda vlády dobrou náladu. Může se to však rychle změnit v náladu špatnou. Stačí prohrát volby. Nálad politiků bychom si neměli moc všímat. Kdo je v opozici, vidí všechno černě, kdo vládne, zná jen pěkná čísla, to už k politice patří. A nejvíc právě před volbami. Země si mezitím žije svým životem a ten je, jak známo, vlády nevlády, blbý i dobrý současně.

Bublan přemýšlí: pustit Koláře?
23.10.2004    Mladá fronta DNES    str. 08    Názory
    KAREL STEIGERWALD        
Prezident požádal ministra vnitra, aby zvážil Kolářovo odvolání. Důvod k té neobvyklé žádosti je také neobvyklý: policejní prezident Kolář prohlásil, že člověku, který nic neprovedl, nemá odposlouchávání telefonu vadit. Je to výrok z časů spravedlnosti dr. Husáka. 
	Ve společnosti, která si chce vážit svých svobod, jsou takové výroky z úst vedoucích úředníků neodpustitelné a neobhajitelné. Právě proto, že u nás stále ještě zákon a svoboda nezapustily dobré kořeny, platí dvojnásob, že kolem svobod a represí musí policie chodit po špičkách. 
	To bychom také měli očekávat od policejního prezidenta. Kolář by měl být prvním hlasatelem ochrany svobody a bezpečí občanů. Měl by nás před odposlechy chránit, ne je bagatelizovat. Může od podřízených policistů chtít úzkostné dodržování zákona, když jej sám posuzuje s normalizační velkorysostí? Problém policie zní: málo výsledků, mnoho přešlapů, zbytečná hrubost kombinovaná s nedůtklivostí. Velké množství husákovských zjevů v čele policie to vysvětluje. Komunistická spravedlnost říkala, že zákon je jen určité vodítko, že směr hlavního postupu určuje politická potřeba. V tomto smyslu je pravdivá i Kolářova úvaha o odposlechu. Policie má vědět vše, a kdo nic neprovedl, nemusí se tím znepokojovat. Strach ať mají darebáci. Dr. Husák k tomu dodával: kádrový posudek si píše každý sám. 
	Byli tak zvyklí za Husáka, dělají tak i dnes. Do popředí je vracel ministr Gross. Přinášeli zpět, co už mělo být dávno pryč: zupácké manýry komunistické bezpečnosti. 
	Úvahy o odposlechu jsou tou kapkou Kolářova osudu, kterou už asi nepřežije. Čeká ho obvyklý postup: rychle se obětuje menší figura, uchrání se větší. Za poměry v policii není odpovědný jen její prezident, ale je v čele, na jeho bedra všechno padá. Nebo ne. Gross jej třeba udrží pro ještě větší kapky. 
	Ale o Koláře nejde. Víc než jednu demisi potřebujeme jistotu, že policie je úzkostně držena za plotem zákona, že odposlech jde podle zákona a že ten zákon někdo nenatahuje jak staré normalizační trenýrky. Tuto jistotu jedna výměna nepřinese. Vždyť může být i k horšímu. 

***

Může od podřízených policistů Kolář chtít úzkostné dodržování zákona, když jej sám posuzuje s normalizační velkorysostí?

Bojte se zločinců a policie
21.10.2004    Mladá fronta DNES    str. 06    Názory
    KAREL STEIGERWALD        
Každý už byl okraden. Nebo ho přepadli. Ukradli mu auto. Vyloupili byt. Mnohé z nás už zbili. Ti z nás, které zavraždí, se nemohou divit - už to není vzácnost. Kdo zná někoho dosud nepostihnutého, ať ho ohlásí, bude to objev. 
	Policie úspěšná není. Asi ji to zavaluje. Když vám vyloupí dům, přijede jich devět, koukají, čekají, telefonují kamsi, dlouho píšou a už předem vědí, že nic nevyšetří. Možná nic vyšetřit nelze. Češi kradou a loupí strašlivě. Už i většina zlodějů byla okradena. Zloděj si něco pěkného ukradne, a než zamete stopy pod oknem, už mu to někdo další ukradne. Na poli zločinu padlo i mnoho vrahů rukou vrahů. A kolik policistů krade, dává se podplácet, loupí. 
	Kdo s nimi vejde ve styk, aby se sám bál. Chce po nich něco vyšetřit - a co když to sami udělali? Už i vyšetřování bývá pro oběti nebezpečné. Ve Vysokém Mýtě se policie se samopaly prohnala za úsvitu rodinnými domky, přišlápla občany k zemi, zděsila děti, rozmetala byty nevinných lidí, tvrdost však prý byla na místě, protože to byl výsledek mravenčí práce policie. 
	Bezpečí občanů před zločinem a před policií by mělo být hlavním volebním tématem. Zločinci se dnes cítí lépe než my, přišlápnutí. Vše hraje pro ně. Některá z politických stran by se věci měla chopit - a udělat z ní svou vlajkovou loď. Postavit program, který zvedne občany. Vyčistit zemi, jako byl kdysi vyčištěn New York. Najít předáky, kteří tu výzvu zvednou. Dát je do čela policie. 
	Dnešní velitel policie říká: Když nás budete kritizovat, je to signál, abychom vycouvali z vyšetřování korupce. Nebo: Kdo nic neprovedl, nemusí se bát odposlechů. A do třetice: Zatýkáme, aby nás nekritizovali za nečinnost. 
	Policie potřebuje šéfa, který ji strhne k výkonům, nikoliv k výmluvám. Který z policie vypudí neschopné a korupčníky a vrátí policii čest i důvěru. Který vnese do řad zločinců děs, do řad policistů nadšení pro spravedlnost. Pěkně se to píše. Zařídit toto ve zlodějském národě není lehká věc. Napišme tedy skromněji: potřebujeme velitele policie, který se o to všechno pokusí. Který alespoň začne. Který nebude říkat: Naše chyby a průšvihy jsou výsledkem poctivé mravenčí práce.

Poučení z Kořistkova vývoje
20.10.2004    Mladá fronta DNES    str. 06    Názory
    KAREL STEIGERWALD        
Ministr vnitra třeba, nebo velitel policie, mohli by si to také prožít. Někdo by se s nimi sešel, nejlépe nějaký divočejší publicista, a pak by je obvinil, že jej chtěli podplatit, aby o nich psal laskavěji. 
	Důsledkem by byla velká kampaň, zatčení obou obviněných, jejich transport vrtulníkem v železech, obvinění, stažení obvinění, výslechy děvčat, s nimiž se obvinění scházejí. Za důkaz by sloužilo obvinění novinářovo a výpověď jeho manželky. Hlavním důkazem by však bylo přesvědčení, že korupce je možná. V rámci vyšetřování by policie odposlouchávala Grosse a vstoupila by mu do konta. 
	Odpůrci by stáli proti policii, jeho příznivci by je bránili. Obě strany by vedly spor o věrohodnost svědka. Vznikly by různě zamotané příběhy, úniky, či naopak neúniky informací podle něčích záměrů, hry státních zástupců by nás oslňovaly, silná slova politiků by svištěla. Oba obvinění by si v takové situaci z té zoufalé duše přáli, aby někdo konečně napsal: vždyť tu není žádný důkaz, že čin byl, jen tvrzení jednoho. 
	A to bych také napsal. Přidal bych, že policie těžko zdůvodní odposlechy Grosse, předsedy vlády, a už vůbec ne slídění v jeho kontu. Odměnou by mi byla nenávist zprava, je to spřízněnec socialistů, napsali by. Chodily by anonymy, byly by kombinace, kdo platí mně. 
	Ato je poučení zKořistkova vývoje. Je to standardní česká aféra: obrovský začátek s efekty, pak mizení, usínání, zapomínání. Kolik zatčených s pouty už jsme viděli - rozplizlý konec po letech se neukazuje. A mezitím místo důkazů debaty, kdo je jaký nemrava. 
	Spravedlnost u nás nemá valnou cenu. Nikdo v ni nevěří. Obviň koho chceš z čehokoliv, veřejnost si pomyslí, no jasně, vždyť to o tom darebákovi víme. Má to pochopitelně svůj rub: obviň darebáka, všichni mávnou rukou: dopadne to jako vždycky, nijak. Postavení orgánů činných v trestním řízení je všeobecně nepřesvědčivé. Nemají dobrou pověst. 
	Politickým lidem se nedivme, že v těchto vodách loví. Je to lákavé a snadné. Kdyby ale naráželi na pevnou zeď státní spravedlnosti, lov by byl méně lákavý. Už byl někdy někdo potrestán za obvinění bez důkazů? Kolik jsme jich zažili? A vždy beztrestně. Postup je snadný: vmeť nepříteli hrozné obvinění, učiň je z hlediska emocí alespoň trošku věrohodným a pak už se drž víry, že není šprochu, aby neměl kus pravdy. Nějak už to zabere, tvé ztráty budou menší než protivníkovy. Žádná neochvějná a neutrální státní zeď spravedlnosti tě nezastaví - orgány se budou jevit chabě, vlastně ti jen pomohou vytvářet větší zmatek. 
	Kořistkova aféra neprospěla důvěře ve stát. Už teď můžeme odhadovat, že nebude mít nikdy konec se srozumitelným a zdůvodněným rozsudkem. Obě strany řeknou: nezavřeli Kořistku, darebáci, nebo nezavřeli ty dva korupčníky, gauneři. Pocit spravedlnosti nebude mít nikdo. 
	Jedno je však nové: eskalace. Když měl Zeman kufřík, zdálo se, že dál už nelze jít. Odposlech politického lídra je stokrát víc. Nejvíc však je, že to ani neprobíhá tajně. Už se to rozumí samo sebou. 

Politickým lidem se nedivme, že v těchto vodách loví. Je to lákavé a snadné. Kdyby ale naráželi na pevnou zeď státní spravedlnosti, lov by byl méně lákavý. Už byl někdy někdo potrestán za obvinění bez důkazů?

Haknkrajce a srpy s kladivy
19.10.2004    Mladá fronta DNES    str. 06    Názory
    KAREL STEIGERWALD        
Soud nařídil historikovi, aby odstranil z pamětní desky zmínku o tom, že hrabě Salm byl v nacistickém spolku. Není na to důkaz. Proces vedla rodina Salmů. Předka obviněného ze spolku s nacisty cítí jako hanbu. 
	Podobný proces - že by někdo chtěl očistit předka od komunistické hanby, neznáme. Mít předka komunistu není hanba. Po ulicích se prodávají trička se srpy a kladivy i hvězdami. Ale prodávej si haknkrajc - půjdeš k soudu. Na zmíněné desce je napsáno, který nacista dal do koncentráku náčelníka Sokola. Který komunista dal koho zatknout - taková deska není.

Největší politický případ
16.10.2004    Mladá fronta DNES    str. 06    Názory
    KAREL STEIGERWALD        
Policie vstoupila do bankovních účtů nejen účastníků schůzky s Kořistkou, ale také šéfa opozice Topolánka. Všem odposlouchávala telefonní hovory. Tvrdí, že měla všechna patřičná povolení. 
	Věc je to vážná. I patřičná povolení se mohou stát čirou tragédií, pokud se ukáže bezdůvodnost policejního konání. Policie vstupovala do kont, ačkoliv žádné reálné peníze v případu nebyly. To je divné. Také tvrdí, že v odposlechnutých hovorech našla důkazy. Nikdo neví jaké. Kořistkova kauza je stále více politická - to může nevidět jen slepý. Šéf opozice, čas před volbami, závažné kriminální obvinění, žádný důkaz, co chcete víc? Policie měla už od začátku vyvíjet maximální úsilí, aby o jejím konání nevznikly žádné pochybnosti. Vyvíjí však úsilí opačné. Pokud své vstupy do Topolánkova konta a telefonu a celé to nejisté vyšetřování nezdůvodní, jak zákon káže, je už teď mrtvolou. Proč tají závažné důkazy, které prý má, je nepochopitelné. Pomohly by jí z trapné důkazní nouze a případní zločinci mohli už být pod zámkem. Koná opačně - co krok, to stále větší pochybnosti o ní. Proč? 
	Měsíc nás sytila detektorem lži. Kořistkovi vynesl pověst pravdomluvce, teď zas ne. Detektor je atraktivní a sugestivní krám. V Česku, kde je lež domovem, musí stroj na měření pravdy všechny fascinovat! Zjišťovat lež strojem - tento obrovský nesmysl nikoho nezneklidňuje. 
	Detektor je hračka, která do českých poměrů pasuje: dá se balit do haldy výkladů, domněnek, teorií a protiteorií. Na rozdíl od Kořistkova tvrzení má na sobě vědecký háv. Pomocí detektoru lži můžete na každý případ naházet tolik neprůhledného braku, že už nikdo nikdy neuvidí, co je dole pod ním. Osud Kořistkova detektoru, díl první: Kořistka je pravdomluvný. To je zjištění vědeckého stroje. Díl druhý: Kořistka lhal, to je zjištění téhož stroje. Díl třetí: Kořistka nelhal. Paní státní zástupkyně špatně vykládá zjištění vědeckého stroje. Na to jsou odborníci, nikoliv nevyškolená paní. Grossova filozofická mezihra: Jsou dvě pravdy, to je normální. Přeloženo: Kořistka lhal i nelhal. Díl zatím poslední: Kořistka lhal. Policie zatajila jeho lhaní, které zjistili odborníci. Kdo si myslí, že toto panoptikum nebude dál pokračovat, podceňuje politiku. 
	Třebaže se v něm už vyráchali všichni angažovaní, Grossem počínaje a policisty konče, bude se pokračovat. Je ještě řada dalších politiků, kteří se v aféře s detektorem neztrapnili, a tolik to chtějí. Ale jde jen o trapnost? Pokud jsou závěry z detektoru lži, které zveřejnil tisk, pravdivé, šlo by nejen o trapné statování v panoptiku, nýbrž o lhaní - ministra vnitra, policejního ředitele a tak dál, hrůza pomyslet. Teď bude další hrozný spor? Byl odposlech v pořádku? A konta? Lezla vláda do účtu šéfovi opozice? Obhájí to policie? Pokud ne, hrůza pomyslet. 
	Kdo dnes ví, že Kořistkova aféra je v podstatě nesmírně jednoduchá? Tvrzení proti tvrzení a zatím žádný předložený důkaz. Detektor lži je v takové situaci důležitým pomocníkem, nikoliv pro zjišťování pravdy, nýbrž pro zvětšování chaosu a zatemňování důkazní nouze. Hrají tutéž roli odposlechy a prověrky kont? 
	V tom je smysl našich afér. Vršit domněnky, vymýšlet bezdůvodné, ale efektní kroky, dokud nevznikne neuchopitelný, zato však obrovitý mlžný mrak, který zhnusí veškerý lid. Co to vlastně prožíváme? Útok vlády na opozici, chaos a zmatek v policii, nebo naopak vyšetřovatele, kteří krok za krokem neochvějně něco rozplétají? 

Kdo už dnes ví, že Kořistkova aféra je v podstatě nesmírně jednoduchá? Tvrzení proti tvrzení a žádný důkaz. Detektor lži je v takové situaci důležitým pomocníkem pro zvětšování příběhu.

Kundera a dva druhy Čech
15.10.2004    Mladá fronta DNES    str. 09    Názory
    KAREL STEIGERWALD        
Žijeme v divné zemi. Když se tu někomu něco daří, ti ostatní mu to zničí. Na každého, kdo něčím vyčnívá či překvapuje, dělají se hony. Jako by slavná štvanice velkých českých duchů na K. H. Máchu předznamenala celý příští smysl a cíl české kultury: ničit vše zvláštní, výjimečné, obtížně pochopitelné. Základní cvik české kultury je štvanice, kádrování, vylučování a vyšklebování se. 
	Milan Kundera by v Česku žádné knihy zveřejňovat neměl. Nemá to žádný smysl. V poslední době uveřejnil knížku tří textů o Janáčkovi. Kulturní veřejnost na to reagovala dvěma bezvýznamnými štěky dvou zdejších štěkačů. Čekal jsem chvíli, že se na ty plivance nějaký domácí literát ozve. Nestalo se.   

Kundera je podezřelý pták   

Štěkač Slomek si v LN povšiml jediného: že se věhlasný spisovatel opakuje, protože kdyby se neopakoval, na knížku by mu to chudákovi nevydalo. Slomek přidá také porci českého kádrování. Kundera je podezřelý pták, hleďte, co psal! Slomek by byl rád, kdybychom se spolu s ním pobavili nad Kunderovou básní o komisaři Boehmovi. Víc Slomka nad knihou o Janáčkovi nezaujalo. 
	Druhý člověk je také kritik. Jmenuje se Jan P. Kučera a štěkl rozsáhleji v MFD. Kunderu ironizuje jako prostinkého školáčka, který všechno splete, probourává se do otevřených dveří, nemá nic zajímavého, natož originálního, leda jen trochu směšnou tu a tam vykukující aroganci. Ani jemu Kunderova knížka víc nedala.   

Sborový zpěv foxteriérů   

Chtějí, aby Kundera v České republice publikoval, ale jaký je z toho užitek? Pro jeho zdejší kritiky, je jich nekonečné množství, velký: mohou si štěknout, kousnout spisovatele do nohy a dát tak svým čelistím sice podivný, nicméně alespoň nějaký význam. Odvaha této literární drobotiny je zajímavá. Ale ona to vlastně odvaha není, je jich hodně, jsou v houfu, drží spolu a nic jim nehrozí. Dokonce ani ostuda ne, dokážou se pochválit navzájem. Vytvářejí bratrstvo malichernosti, mrzoutské pedanterie a kazatelského kádrováctví. Každému, kdo je převyšuje, dokážou, že je darebák, hlupák, vychytralec a že má nějaké nepoctivé úmysly, případně že něco zradil. Češi se rádi ptají po smyslu své národní existence: možná je právě v tomto, řeknu, ať je popudím, sborovém zpěvu foxteriérů.   

Provincie nízkosti   

Najdi druhou krajinu v Evropě, v níž se tak vysoko cení nízkost, netolerance, kádrováctví a nenávist k odlišnosti. Čas od času se i u nás, v prostředí žoviálního hulvátství, narodí něco odlišného či někdo odlišný. Ty krásné, ale vzácné květy ducha by mohly vyprávět: kolik hanebností si vytrpěly, kolik nízkosti, intrik, pomluv a posměšků. Pár příkladů za všechny: Čapek psal naschvál tak, aby měl světový úspěch. Národu tím neposloužil. Forman propadl americkému kýči, Kundera píše bulvár plný opsané pseudofilozofie. 
	Publikovat knihy v Česku? Proč by to Kundera měl dělat? Aby se pak brodil hustou českou kaší? Musí být krásné nevšímat si zapařené české kotliny a nevědět, co se v ní vaří. 
	Český národ prý přišel o Kunderu, protože emigroval a píše už jen francouzsky. Je k tomu domácí poučení: Opustíš-li mě, zahyneš, opustíš-li mě, nezahynu. Hodnota jsme my doma, v houfu, osamělec venku je nic. Ale k čemu by české zemi Kundera byl? K jedinému: kdyby tu zůstal, ukousali by ho. Naštěstí rafají do vzduchu. Námět k úvahám: jak by asi vypadalo Kunderovo dílo, kdyby neodešel do Francie? Co by asi napsal, mořen tou hustou, lepkavou a vlezlou tíhou malicherné nadutosti filistrů?   

Ironie, skepse, tolerance   

Ano, je ještě druhé Česko. Je to Česko ironie, skepse, bystrého rozumu a tolerance. Když se Čech vydaří, je to zjev krásný a velký. Připomeňme Jana Grossmana. Ovšem tito Češi nejsou doma pánem, nýbrž potravou těm prvním. Kdyby moderní český národ nevznikl, ušetřili by si mnoho trápení.

Druzí, třetí, čtvrtí všech partají, spojte se!
14.10.2004    Mladá fronta DNES    str. 06    Názory
    KAREL STEIGERWALD        
Mezi prvním a druhým kolem senátních doplňovacích voleb se tvoří pozoruhodná koalice. KSČM podpoří sociální demokraty. Vládní koalice v obou obvodech podpoří Koháka (ČSSD) a Špačka (KDU-ČSL). Poslední parlamentní strana, ODS, nikoho nepodpoří a nikdo nepodpoří ji.   

Národní fronta?   

	Posměváček by řekl, že vzniká jakási novodobá Národní fronta. Dokonce i strany, které ji tvoří, se těm dávným nápadně podobají: komunisti, sociální demokrati, lidovci. Jen Unie svobody se takové povrchní analogii vymyká, protože ani čert neví, co to je dnes za stranu. Mimo stojí ODS, takoví dnešní agrárníci. Na rozdíl od poválečných let není třeba je zakazovat (ani by to nebylo možné), stačí je izolovat. Novodobá Národní fronta má ohromnou výhodu: vždy vyhraje volby, vždy udělá většinu, vždy bude mít vládu. Politika se zjednoduší: půjde o to, jak si členové fronty mezi sebe rozdělí stát. Uvnitř se servou vnitřní rvačkou - navenek nepůjde o nic. 
	Snílci, kteří kdysi snili o Senátu jako o sboru osobností, pokud možno nepolitických, mohou se dnes štípat do tváří: v tomto méně významném tělese, o něž většina voličů vůbec nestojí, volí se nejpolitičtěji, jak možno. Sestavují se koalice partají, pevnější než víra helvétská. Tzv. osobnosti jsou jen lehkou oponkou. 
	Umožňuje to druh voleb: vítězem po druhém kole je spolčení méně úspěšných proti nejúspěšnějšímu jedinci z prvního kola. Je to sport v Česku oblíbený: sundejte toho, kdo vyčnívá, upozorňuje, převyšuje. Dejte šanci součtu, průměru, menším postavám. 
	Většina, vytvářená trvale dohodou menších stran proti někomu, něčemu - to bývá častý neduh demokracie. Viz celá desetiletí v Itálii, ve Švýcarsku. I první republika měla svou pětku trvalých podílníků na moci a politické heslo: Dohodli jsme se, že se dohodneme.   

Nadvláda partají   

	Přináší to stabilitu, zatuchlost a nadvládu partají nad státem. Pro účastníky dohody to znamená pohodlnější život - nemusí mít strach z voleb. Vždy se navzájem nějak vypodporují. Vyhnou se politickým konfliktům. V Národní frontě za dveřmi mezi sebou se dohodnou lépe než na veřejném politickém kolbišti. Stát si rozdělí k vlastní potěše. 
	Tato politika vyžaduje jedno: rezignovat na její politický obsah a soustředit se na jediné: moc a požitky z ní plynoucí. To nás může potkat. Doplňovací senátní volby podle tohoto ideálu už jedou - čekat to můžeme i za měsíc v podzimních volbách. Vládní koalice se před lety tvářila jako dočasný sňatek z rozumu po patovém výsledku voleb. Dnes už nezastírá, že v ní zvítězil lepší rozum: trvat takto bezpečně dál. Unie dnes není žádná autentická pravice, která je u moci proto, aby nás dopravila do Evropy, kam jsme se i tak řítili, nic takového nejsou ani lidovci. I Gross odtáhl svou stranu od nějakého výraznějšího sociáldemokratismu k bezpečnějšímu pragmatismu. Všichni si libují: já a čert můžeme udělat koalici, když bude mít čert dost hlasů. Komunistů ve vládě se dočkáme brzy. Až se ti revoluční křupani trošku oblečou, salon je uvítá, mají hlasy. 
	Stát je u nás boží dar: pro politiky pocházející ze skromného prostředí je to cesta k bohatství a příjemnému životu. Není divu, že by chtěli tu příjemnost zabezpečit silněji, než nabízejí volby, ta nepříjemná obtíž sladkého života. Jsou dvě cesty k vítězství: buď nejlepší a vyhraj. Nebo: spojme se proti prvnímu. Je nás víc, udělejme dohodu o věčnosti našeho sádelnatého živobytí. Kdo zná dobře své Čechy, ví, co si zvolí.

Bublane a spol., děkujeme, odejděte
13.10.2004    Mladá fronta DNES    str. 06    Názory
    KAREL STEIGERWALD        
Krajské státní zastupitelství sděluje, že trestní stíhání v Kořistkově aféře bylo vydáno nezákonně. Nezákonné bylo i zadržení Dalíka a Večerka. Jako pochybný se ukázal také výslech na detektoru lži. Kořistka nevypovídal pravdu. Policie a nižší státní zástupci se dopustili řady dalších nezákonností. Jedna z nich je zvlášť divná: dozorový zástupce neplnil pokyny nadřízeného a skrýval před ním postupy a fakta významná pro posouzení věci. 
	Ve světě orgánů činných v trestním řízení konečně zvítězil obyčejný rozum. Krajské zastupitelství právní řečí formulovalo to, co chápe každé dítě: když jsou tři v místnosti, jeden něco tvrdí, dva tvrdí něco jiného a jiných důkazů není, nehne s takovou důkazně ochablou situací žádný poctivý orgán. A naopak: když někoho obviním z trestného činu a nemám žádný důkaz, nesu odpovědnost podle okolností i trestní (pane Kořistko!). 
	Pro veřejnost je to zpráva dobrá. Pravda vítězí. Je to také zpráva špatná: Kolik orgánů a činitelů ve věci Kořistky nezvítězilo a zabývalo se kroucením a ohýbáním zákonů? Policie vydávala za svědectví výpověď paní Kořistkové u věci nebyla, znala ji z „vyprávění manžela“. Policie měla „důkazy“ v telefonátech dvěma mladým ženám, které u věci nebyly a vypověděly, že o ní nic nevědí. Jiné důkazy policie nanabídla. Na cirkus s želízky to vystačilo. Policejní stát nejsme - ale nikde není psáno, že nemůžeme být. Pozorovat můžeme příští události jen se znepokojením: jak budou potrestáni překročitelé zákonů? Jen pro oko? Nebo jde o vážnou věc naší svobody? Může být u nás každý z takto chabých důvodů zatčen a obviněn a převážen vrtulníky s želízky na rukou? Bude policie šetřit, jaký je vztah mezi touto policejní akcí a blížícími se volbami? Je to trochu směšné - policie bude vyšetřovat samu sebe? 
	Obdobné havárie potkávají každou demokracii - lidé jsou hříšní. Obvykle však přichází trest - ve vážné věci vážný. Takže popořadě: Bublane, Koláři, Macháně, Fraši - odstupte. Cestou pryč si všimněte pikantnosti: váš Gross zůstane. 
	A ještě: nechť se zahájí opravdu vážné vyšetřování Kořistkova případu. Ne-li, prchněme všichni od těch zdejších Pidilukašenků. 

***

Bude policie šetřit, jaký je vztah mezi touto policejní akcí a blížícími se volbami? Je to trochu směšné - policie bude vyšetřovat samu sebe?

Postřehy dne
12.10.2004    Mladá fronta DNES    str. 08    Názory
    KAREL STEIGERWALD        
KOHÁK ERAZIM, senátní kandidát, postoupil v barvách ČSSD do druhého kola. Je také členem rady České televize. Na politickou nezávislost členů rady je veřejnost mimořádně citlivá. Často mají radní problémy i z toho, že si s nějakým politikem telefonovali. Kohák kandiduje, problém s politickou nezávislostí nemá. Zákon mu kandidaturu kupodivu nezapovídá. Kdyby byl zvolen, vzdát by se musel. Co je však větší politická závislost, příbuznost, spojenectví než být na něčí kandidátce? Neměří se u nás všem stejně.   

ŠARAPATKA ZDENĚK, státní úředník, se několik dní pohybuje po obrazovkách v roli tragického hrdiny. Jeho tragédií je, že ho předseda vlády nespravedlivě propustil, protože kritizoval existenci Přibyla z bicího komanda a bouřil se, že ho tentýž odposlouchává. Tragičtí hrdinové si často nerozumějí. Šarapatka by se neměl tolik divit. Měl by naopak své předsednictvo vlády lépe znát. Možná by pak za tragédii nepovažoval to, že odchází, nýbrž že by měl dále setrvat tamtéž. Možná je Šarapatka Zdeněk ve skutečnosti hrdina šťastný.   

LISABONSKÁ STRATEGIE je plán, podle kterého předstihne Evropská unie do roku 2010 Spojené státy. Předstihovat USA je jistě chvályhodné. Ve střední Evropě je však třeba s takovými plány operovat opatrně. Už komunisti rádi předbíhali USA podle plánu. A přitom možná USA předběhly Evropu právě proto, že na to nemají žádný plán. 

Šarapatka: tragický hrdina, možná však hrdina šťastný   
FOTO: MAFA - DAN MATERNA

Gross opět rozdává
11.10.2004    Mladá fronta DNES    str. 06    Názory
    KAREL STEIGERWALD        
Rozdat a zadlužit, to je asi heslo vlády 

U státu budou čtrnácté platy ve výši dvacet pět procent měsíčního příjmu. Průměrně asi čtyři tisíce. Důvodem toho obdarování není větší rentabilita a efektivnost státní správy, nýbrž přání ČSSD. Tento státnický čin není myšlenkově nijak obtížný. Vezmi peníze ze státního rozpočtu a někomu je dej. Dělej to pokaždé, když se blíží nějaké volby. Celá operace má dokonce ještě další pozitivní efekt: rozvrácené a zadlužené státní finance bude řešit v budoucnu někdo jiný - dnešní opozice. A dobře jí tak. Čím horší finance zdědí, tím pro nás, kteří teď vládneme, lépe. Zvyšovat dávky, utrácet, vypisovat mimořádné přídavky, to vše jsou dvojnásob výhodné strategické kroky. Ke zdůvodnění tohoto šamanství existuje dokonce vědecká teorie, která tvrdí, že dluhy zvyšují blahobyt. Celá tato strategie nezadržitelného podplácení voličů má háček - nefunguje vždy. Před evropskými volbami korumpovala vláda vybrané voliče tisícikorunou. A volby prohrála katastrofálně. To tu tisícikorunu mohla nechat ležet ve státní kase. 
	Lidovecký Kalousek říká: Nedojde-li k navršení schodku státního rozpočtu a bude-li to odpovídat racionálním úsporám, návrh podpoříme. Racionální však není rozdávat peníze, jsou-li nějaké, nýbrž platit dluhy, které vláda už nadělala. Ale najděte politika, který nahlas řekne: Nepřidám vám. A najděte voliče, který pochopí, že rozdávání peněz a život na dluh nevede k blahobytu, nýbrž k chudobě. Nejlepší politika: rozdej všem a všechny zadluž. 
	Tak si držte peněženky.

Lepší Preclík nežli kuře
6.10.2004    Mladá fronta DNES    str. 06    Názory
    KAREL STEIGERWALD        
Sochaři Černému sebrali pomník, protože prý urazil komunisty, o nichž soudí, že jsou dobří jen mrtví. Černý v tom vidí nástup komunistické havěti. Ale komunistická havěť si tím nepomohla - pomník bude asi stavět sochař Preclík. A to věru není žádný komunista ani někdo jim nakloněný. Je to velký umělec. Jeho dílo, rozsáhlé v čase i hloubce, je bezpochyby silnějším kulturním argumentem proti komunistické primitivnosti než povyk afektovaného výtvarného kuřete. S rozmachem komunistické havěti tedy opatrně - často jde jen o něčí osobní rambajz. Neboli: Preclíkova socha v Praze lepší věc než dílo křičícího kuřete.

Blahobyt žádná vláda nezařídí
5.10.2004    Mladá fronta DNES    str. 08    Názory
    KAREL STEIGERWALD        
Kořistkovu aféru bychom měli poslat na čas k ledu nic důležitého se už asi nepřihodí. Leda za dva měsíce, kdy prý padne rozhodnutí žalovat, či nežalovat, slibuje státní zástupce. To už bude po volbách, čert pak vezmi Kořistku i s Dalíkem. Aféra má cenu teď, ne potom. 
	Jsou důležitější věci: rozpočet, sociální a penzijní reforma, zdravotnictví, bytová krize, nezaměstnanost, fungování státu, soudy, policie atd. Kořistkova aféra je tu proto, abychom si těchto témat nevšímali, tak si jich všimněme. 
	Pod heslem „Myslím to upřímně“ chce vláda zapříčinit blahobyt. Základem je idea, že bohatým se má vzít a chudým dát. Tímto přerozdělením prý vznikne bohatství. Jánošíkem má být vláda, nástroje jsou známé: daně, sociální dávky, zvyšování platů státních zaměstnanců a zvyšování počtu zaměstnanců, tvorba nových pracovních míst, výstavba levných bytů, novomanželské (či jiné) výhodné půjčky atd. 
	Myšlenka, že stát dělá bohatství, případně že tvorbu toho bohatství řídí, není nová. Zpočátku je přitažlivá, protože začíná sliby a líčením příštích slastí. Konce jsou horší. 
	Heslo „Myslím to upřímně“ připomíná podobné heslo Juana Dominga Peróna „Perón plní sliby“. Přirovnávat dnešní vládu k perónismu není moc trefné. Gross není Perón. Jeho vláda je však vystavena podobnému státnickému pokušení: je možné získat přízeň lidu tím, že jej zkorumpujeme jeho vlastními penězi? Argentinský poloprezident a polotyran měl v zásadě podobné sociální programy jako naše vláda, založené na masivním přesunování peněz, bombastických slibech, ohromném smyslu pro reklamu a sebepropagaci. Argentina před Perónem měla šanci stát se významnou zemí, jihoamerickým střediskem hospodářské prosperity. Perónova politika byla v Argentině populární. Rozdávání z rukou vlády přijímali lidé rádi. Perón v nich pěstoval pocit, že tak je to spravedlivé. Důsledky však byly strašlivé a platí dodnes: tisíciprocentní inflace, politická nestabilita, vzájemná korupce podnikatelů a politiků, státní dluhy a všeobecný úpadek země do bezvýznamnosti. Státem organizovaný blahobyt bez ohledu na mohutné sociální transfery a obrovské podpůrné programy nenastal. Argentina se dočkala opaku: špatného řízení státu, úpadku, bídy a sociální nestability, táhnoucí se už padesát let. Perónismus se do dějin zapsal jako směsice dobročinnosti a gangsterství. Užitek tento politický styl přinesl jen Perónovi. 
	Aby vyřešila bytovou krizi, chystá naše vláda krom jiného novomanželské (či jaké) výhodné půjčky. Když se jí předhazuje, že podobný nesmysl praktikovali i komunisti v sedmdesátých letech, hrdě říká: No a co? Osvědčilo se to, proč to nezavést znovu! Potíž je, že se to neosvědčilo. Půjčky pohltily ohromné prostředky, byty dál zůstaly nedostatkovým zbožím a bytová krize trvá dodnes. Půjčky dnes zas poběží, protože nejde o byty, nýbrž o sebepropagaci. Sociální vládní programy vždy fungují tak, že sociální problém, který mají odstranit, udržují naopak při životě. Kdyby se vlády do bytových problémů nepletly, bytová krize by byla dávno pryč. 
	Perón Neperón, vždy budou vlády vystaveny lákadlu: utrácej cizí peníze, budeš milován. První krok toho utrácení je zářivý: hle, sociální blahobyt přichází! Další kroky dějí se pak už bez Peróna: inflace, úpadek, dluhy. Lidé se přesto spoléhají, že jim vláda blahobyt nějak zařídí. Ale spolehlivě jim zařídí jen chudobu.

Policie riskuje. Má důkaz?
2.10.2004    Mladá fronta DNES    str. 06    Názory
    KAREL STEIGERWALD        
Tak jsme se konečně dočkali aféry nejvyšší: buďto má policie důkaz a padne Topolánek plus ODS. Co chcete hroznějšího, než když si opoziční strana kupuje pád vlády? Nebo důkaz nemá, pak padne Gross plus Bublan. Co chcete hroznějšího, než když policie bez důkazu zatýká krátce před volbami poradce opozičního předáka? 
	Česká politika se konečně propadla, kam patří - do východoevropského bahna. Tři političtí lidé se sešli, jeden z nich něco o schůzce tvrdí, druzí dva to popírají. Žádné důkazy o věci nejsou. Policie obvinění opírá o výpověď manželky, která zná věc z vyprávění manžela, a o záznam z detektoru lži, který známe z interpretace zkoumaného plus ministra vnitra(!). Jiné důkazy nepředkládá. Ale měla by co nejrychleji v zájmu věrohodnosti celého vyšetřování. Co zatím zveřejnila, svědčí proti policii, ne proti obviněným. Pravda se hledá podle kritéria - kdo komu věří(!). Obyvatelstvo se dělí na dva tábory - věřím Kořistkovi, věřím obviněným. Policie v té věci provedla divadelní zatčení tam, kde měla provést pozvání k výslechu, jak je zvykem v nevýchodní Evropě. Roli důkazů pro a proti hrají emoce: kdo je kdo, kdo má koho rád. Celé to má jakýsi zdánlivě právní kabát, aby se nasytili dětinové toužící po právním státě, reálných důkazech, věcné informaci a podobných krámech. 
	Aféra je velká, nejméně jedna hlava padne. Záleží na tom, kdo má jaký důkaz? Omyl. Na důkazech nemusí záležet. Aféra poběží jako ty předešlé. Obvinění byli včera propuštěni domů - vyšetřování poběží dál, měsíce, možná roky. Čas od času se zablýskne nějakou bombastickou zprávou. Věc se postupně odstěhuje do zásuvky, kde zhyne. Za dva roky obvinění bylo staženo. Koho to bude ještě zajímat? Kořistka, Dalík, kdo to byli? Účelu bylo dosaženo už teď. Volební ingredience vložena. Divit se této události nemůžeme, známe ji v mnoha předešlých variantách. Vypusť bombastický balon, politicky s ním pinkej, dívej se, jak orgány panáčkují. Až se převalí čas, na balon se vykašli. To je nehynoucí moudrost české politiky. A také nejhorší varianta naší aféry. Tuto politiku jsme si sami vycvičili, my orgánové činní v trestním řízení. Nikdy jsme žádného obviňovače bez důkazů nepotrestali, někdy jsme jim iracionálně dokonce dali za pravdu. (Rozsudek o Zemanově lži: Zeman lže z druhé ruky, může tedy lhát.) Kolikrát jsme přijali chabá obvinění, léta je nechali ležet, hnít, zajít na úbytě. Kdo nám má dnes věřit? 
	Vracíme se do doby předmoderní. V moderní době platí: Tvrdíš něco? Budiž. Ale máš důkaz? Ukaž jej. V době předmoderní je to jinak: Nelžu, protože mám pravdu. Kdo říká, že lžu, neváží si pravdy. Marná sláva, Kořistka je předmoderní: nepoložil racionální důkaz. Zato položil další pumu do našeho politického života, pumu s mimořádnou razancí. Málokdo uváží, že její exploze bude vzhůru katapultovat zcela jiné síly, než si lidé od pumovnic myslí: extremisty všech barev. A přitom měl Kořistka šanci Evropana: když mu někdo nabízel úplatek, usvědčit jej. Nic není snazšího. 

***

V moderní době platí: Tvrdíš něco? Budiž. Ale máš důkaz? Ukaž jej. V době předmoderní je to jinak: Nelžu, protože mám pravdu. Kdo říká, že lžu, neváží si pravdy. Kořistka je předmoderní: nepoložil důkaz, nýbrž pumu.

Volby: spor osob místo idejí
30.9.2004    Mladá fronta DNES    str. 08    Názory
    KAREL STEIGERWALD        
Vyhledávání společných programových průniků s komunisty by socialistům nečinilo takové potíže jako s lidovci či unionisty. Navíc - řada socialistů byla dříve v KSČ, mají tam dodnes známosti, styky a sympatie. 

ČSSD bude v senátních volbách spolupracovat s KSČM. Škromach vysvětluje, že ne vždy, nýbrž podle situace, rámcově, tak aby převaha pravicových senátorů zmizela. Komunisti a socialisti by se vzájemně podporovali. 
	Tato taktika se zamlouvá i komunistům, ostatně o ni usilují už léta. Pokud se jim letos konečně podaří ji uskutečnit, může to pro českou politickou scénu znamenat mnoho. Nejen příchod většího počtu komunistů do Senátu, nýbrž zásadnější politické posuny a proměny strategických uskupení. 
	Bližší spolupráce socialistů a komunistů není vyloučena a není také ani nesmyslná, ani politicky zákeřná. Programově mají obě strany k sobě blíž než jiné. Vyhledávání společných programových průniků s komunisty by socialistům nečinilo takové obtíže jako s lidovci či unionisty. Navíc - řada socialistů byla dříve v KSČ, mají tam dodnes známosti, přátelské styky a sympatie. Pro mnohé socialisty není obtížné komunikovat s bývalými příslušníky StB či SNB. Nemají zábrany instalovat takové lidi na vysoká úřední místa, protože jim jejich komunistická a policejní minulost nepřipadá zavrženíhodná. Připomeňme úžas, když veřejnost proti takovým kamarádstvím bouřila: Že bil demonstranty? No a co, vždyť porušovali tehdejší zákony. 
	Pro socialisty z druhého konce socialistického rejstříku může být spojenectví s KSČM nepřijatelné. Pro celou ČSSD dokonce nebezpečné: nevyšoupnou nás nakonec komunisti z pozic? Nebude KSČM pro radikálnější levicové voliče přitažlivější než lavírující socialisti? 
	Ještě problematičtější by osa ČSSD - KSČM byla pro lidovce. To by znovu sestavovali nějakou Národní frontu? Už dnes jim dělá potíže nějak zdůvodnit bratrství s ČSSD své veřejnosti - Kalouskovy vzpurné výkruty mají to krvesmilstvo jen zakrýt či mu dát zdání jakéhosi pragmatického provizoria v zájmu, jak se u nás říká, pořádku a stability při zachování lidoveckých nesocialistických ideálů. Jen US to už může být jedno - kam se dnešní koalice vrtne, ji už nemusí zajímat. Může se leda s básníkem Bezručem zeptat: Kdo na mé místo? 
	Dnešní politické spolky se nemontují podle programů, ideálů a cílů, nýbrž podle osob, jejich sympatií a nenávistí, a především podle toho, které spolky vedou k sestavení vlády a udržení moci. U nás se ti, kteří jsou si politicky blíž, z konkurenčních důvodů nenávidí víc než ti vzdálenější. 
	Jsou dvě logická a přirozená uskupení - komunisti se socialisty, proti nim ODS, KDU-ČSL a ten, kdo převezme firmu po Unii svobody. Takto jasnou politickou scénu však nezažijeme - u nás se nedělá politika jako spor programů, témat a ideálů, nýbrž jako spor osob, jejich minulosti a povahy. Proto je to politika paradoxů. Kalouskova torpéda jsou právě to: bourat, v čem jsem, protože příště budu kdekoliv jinde. Jednou se dožijeme i spojenectví zelených s betonáři. Však už jsme měli i směs nejkurióznější: liberálně sociální národní stranu.

Umělci jdou do voleb
24.9.2004    Mladá fronta DNES    str. 06    Názory
    KAREL STEIGERWALD        
Protože to jsou populární osoby, vyvolávají rozruch. Někteří podporují politiky zadarmo, jiní za peníze, pár jich dokonce kandiduje. Lid své umělce miluje, ale toto jim nechce odpustit - zaplétat se s politiky je na pováženou! Platí to právě pro populární umělce. Když se do politiky pustí etnograf nebo geolog, nikoho to nepohorší. 
	A přitom - neexistuje silnější svoboda než svoboda politického života. Každý ať si podporuje, koho chce, podle gusta, sympatií, lásky. Proto jsme snad zvonili klíči, aby dnes mohl každý lézt na jakoukoliv politickou tribunu bez bázně a hany. Veřejnost však, protože věří, že politika je svinstvo, si svobodu takto nepředstavuje. Svoboda je nadávat nahoru těm gaunerům, a být dole, kde je čisto.
	Politici mají populární osoby kolem sebe rádi. Věří, že odlesk té popularity ozáří i je a jejich stranu - a mají asi pravdu. Když se populární osoby neobjeví v jejich blízkosti samy od sebe, zaplatí jim. Pak přijdou. Je zbytečné jim to vyčítat. Prodávají své umění tomu, kdo zaplatí, to není nic nemravného. 
	Nemravnost leží na druhé straně u politiků. Když se k volební kampani přidá populární osoba sama od sebe, zadarmo, s nadšením, zájmem, s vírou ve své politiky, je to v pořádku. Chová se jako svobodný občan, prezentuje veřejně své názory, vystavuje se různým úsudkům, případně kritice nebo chvále, nese kůži i renomé na trh. 
	Když si ji politici objednají a zaplatí, situace je jiná - pro politiky. Zaplatit umělci a nechat ho zpívat na stranickém pódiu - jaký to má smysl? Že se lidi pobaví zadarmo? Že si nějak propojí politiku strany s hlasem zpěváka? Proboha jak? Vždyť toho zpěváka si může zaplatit i konkurenční politická strana. Tam také dojde k mystickému propojení? Dělají politici z lidí idioty, kteří si pletou zemědělskou politiku ČSSD s hlasem Hany Zagorové? Když by, dejme tomu, Hana Zagorová investovala své umění a svou osobnost do nějaké stranické politiky, je to pro voliče informace. Dobrá, či špatná, jak pro koho. Každopádně znamená: tato umělkyně osobně investuje do něčeho kvůli něčemu. Když si ovšem tutéž umělkyni nějaká strana najme a zaplatí, jaká to je zpráva? Jsou dvě: jak zpívá ta najmutá umělkyně a zadruhé, že strana, která ji najala, mě považuje za idiota, který nerozezná hlas známé osoby od neschopnosti dotyčné strany zlepšit poměry v policii či zdravotnictví. 
	Předvolební hokuspokusy se známými osobami vedou k jedinému: že se z politického boje stává stále větší šaškárna, pouť, opičárna. Obrátí se to proti politikům: budou se muset přidat. Budou muset zpívat, zkřivenou pusou vyprávět trampoty Vochomůrky, proskakovat hořícím kruhem nebo imitovat Gotta - aby pobavili. Litovat je nemusíme, dělají si to sami. Pro známé osoby to hanba není. Paní Vondráčková by si ale nemusela vymýšlet triviální výmluvy o tom, že chce stabilitu. Má říci po pravdě: zaplatili, zpívám, nazdar. Jenže i jí ty kritiky popletly hlavu myslí, že dělá něco špatného. Něco špatného dělají politici. Ale sázejí na blud - volby v žádném případě nevyhraje ten, kdo si najme Gotta třeba i s Bohdalovou a zlatým Šebrlem dohromady. Jen utratí hodně peněz. Volby se nevyhrávají karnevalem, nýbrž politickými postupy politiků. 
	Možná se pletu, možná mají pravdu politikové, když říkají: lid je hloupý a ošálíme ho vtipnou zábavou. 
	My nepolitici ale věříme, že lid hloupý není. Nu po volbách uvidíme. 
KRESBA: MIROSLAV KEMEL

Přidejte všem, třeba vás pak zvolí
21.9.2004    Mladá fronta DNES    str. 06    Názory
    KAREL STEIGERWALD        
Vláda přidala policii zrovna ve chvíli, kdy se policie otřásá skandály. To není šikovné. ČSSD to ví, vzápětí navrhla přidat učitelům. Koaliční partneři jsou pro. V dostihu, který rozpoutal předseda vlády, jde o to, kdo se nejvíc zalíbí. Ozvali se již lékaři - když oni, proč ne my? Podle logiky této vlády by se mělo přidat všem. 
	Učitelé jsou bezpochyby špatně placeni. Ani lékaři nedosahují bohatství svých německých kolegů. Špatně placen je kdekdo proč mu nepřidat? "Bude líp, i kdyby se to někomu nelíbilo," pohrozil řízný ministr Škromach. To je radostná hrozba - o zvýšení platů si měl tvrdě říct každý, i kdyby se to Škromachovi nelíbilo. 
	Problém platů státních zaměstnanců není pro vládu problém ekonomický, finanční, rozpočtový, nýbrž problém politický. Ve středu řekne předseda vlády "přidám jim tisícovku", pak se situace zakulatí, předseda v sobotu řekne "dám jim dvě!". Avšak není na světě Kalouska, který by neřekl "ano, ale z platů policajtů". To je celá vládní strategie - předělat státní soustrojí na předvolební kombajn - dávat, slibovat, růžově natírat, vše na vteřinu přesně, jakmile vládní uši zaslechnou mručení voličů. 
	Co je programovým cílem vlády: socialisti chtějí zvrátit očekávaný debakl a vejít za dva roky do Strakovky s hudbou. US to má snazší: udržet alespoň pár mandátečků, alespoň prstík strčit do sněmovny. Lidovci mají úkol nejobtížnější: chtějí být opět u toho, a protože zatím nevíme, co to bude, můžeme sledovat jejich cviky všemi politickými směry. Vláda soustředěná na tyto své cíle a cílečky je snadnou kořistí nátlakových skupin. 
	Komu se vzepřít, aby nám to nesebralo procentíčko, co nastražit, aby to procentíčko navíc přineslo? 
	Smutné je, že tato vládní politika čpí pohrdáním - voliči jsou jen hloupé a hltavé žoky. Hoďte jim do misky, zhltnou to a slastně zapředou. 
	Ale možná volič, i když je rád u plné misky, umí zvážit, co opravdu potřebuje: rozmyslného hospodáře. Zatím mu vládnou tři partaje, z nichž každá hlásá: Já budu rozdávat, mě zvolte, ostatní ať škrtají, ty nevolte. 

***

To je celá vládní strategie - předělat státní soustrojí na předvolební kombajn dávat, slibovat, růžově natírat

Novela zdravého rozumu
15.9.2004    Mladá fronta DNES    str. 06    Názory
    KAREL STEIGERWALD        
Že čas jsou peníze, v ČR neplatilo. U státu je na všechno odjakživa času dost. O peníze i čas přichází, kdo má se státem co činit. Založ si firmu - na zápis čekej třeba i měsíce. Chtěj spravedlnost u soudu zařaď se do fronty sedmdesáti tisíc soudních případů, které trvají více než tři roky. Pošli dlužníka do konkurzu - počkáš si více než devět let. Marně si, ty laik, říkáš, proč tomu tak je. Proč stát své občany týrá? Vždyť ani stát sám nemá žádné zdůvodnění ani omluvu. I stát ví, že spravedlnost je důležitá, když přijde včas. Rychlost je sůl podnikání, to ví každý hokynář. Konkurz zadlužených podniků je výživná strava pro schopné podniky - po devíti letech polykají už jen prázdnou kůži z mršiny. 
	Neexistuje žádný politický zájem, aby tomu tak bylo. Není u nás strana, která by říkala: co nejdelší soudy i konkurzy, vznik firmy ať co nejdéle trvá! Nikdo nic takového nechce, a přesto to léta máme. Jako u toho Jakeše, když říkal: Bagry hrabou a my to, soudruzi, neumíme zastavit. 
	Ale pozor - dožili jsme se konečně něčeho, čemu lze říci Novely zdravého rozumu. Vláda přijala opoziční návrh ODS - minireformu justice. Znamená to rychlý průchod sněmovnou. V platnost mohou tyto novely vstoupit v polovině příštího roku. Jejich smysl: pryč se zbytečnými průtahy u soudů, vznik firmy za pár dnů, rychlý konkurz. Politicky je to zajímavé: vláda přijímá návrhy opozice a opozice na jejich doladění spolupracuje. Pro ODS je to riskantní krok: výrazné zlepšení těchto tří oblastí může vládě prospět u voličů. Riskantní je to však i pro vládu: vzala návrh opozice - nedává tím najevo, že ho sama nedokázala připravit?
	Nabízí se i třetí politický výklad: prospěšné novely prosadily společně - vláda s opozicí. Prospějí státu i občanům. Vládním stranám i ODS mohou prospět také. Jak? Zvýší se vážnost politiky. Strany daly přednost prospěchu občanů před svými taktikami - jak sebe povýšit, soupeři zasolit. Toho si voliči mohou povšimnout. Hbitost justice není otázka politická. Krom korupčníků prospívá všem. 

Není u nás strana, která by říkala: Co nejdelší soudy i konkurzy, vznik firmy ať co nejdéle trvá! Nikdo to nechce, a přesto to léta máme.

O únavě policejního prezidenta
14.9.2004    Mladá fronta DNES    str. 06    Názory
    KAREL STEIGERWALD        
Prezident policie Kolář se cítí unaven z neustálé kritiky policie. Ať dělá co dělá, policie je skandalizována. 
	Problém je, že unavena - z téhož důvodu - může být i veřejnost. Skandály v policii na sebe navazují jeden za druhým. Policisti se už dopustili skoro všech zločinů a opovrženíhodných činů, které mohou skandalizující kritiky napadnout. Dopustili se i činů, které kritiky ani nenapadly - účast policejních specialistů v tlupě organizovaných zločinců - co obludnějšího ještě chcete? Obraz policie na veřejnosti je mizerný - jsou jistě tisíce policistů poctivých, kvalitních, ale v popředí už řadu let stojí (kolik asi?) policisté neschopní a ničemní. 
	Policejní prezident se cítí unaven - kritika jej obtěžuje, považuje ji za nespravedlivou. Podle jeho názoru je policie v dobrém evropském stavu, má úspěchy, za které vydává dokonce i každý nový skandál - u špatné policie by se ten skandál ani nevyšetřil, říká. Podobně mluví i exministr vnitra. Ten dokonce opatřuje vedení policie jakési "alibi" - za skandály nemohou být vedoucí policisté odpovědní, protože příště už by se nic nevynořilo, říká Gross. Sledu policejních afér dokonce říká vzletně: "zvolili jsme politiku, že problémy se nebudou zametat pod koberec". To je pěkný příklad, jak ze svinčíku u policie lze udělat přednost - čím víc skandálů vyplave, tím "odvážnější" je vedení. Je to fascinující logika: čím hůř je tam, kde to my vedeme, tím lepší jsme. Má cennou přednost: aplikovat se dá všude a vždy. Za svinčík v policii bychom měli být vlastně vděčni. 
	Nepotřebujeme ale bitku o tom, co si kdo o vedení policie myslí - potřebujeme lepší policii, a tedy i lepší vedení - s koncepcí, s odvahou a tvrdostí. Kolář s Grossem (dnes Bublanem) by místo fňukání, že je někdo neprávem považuje za neschopné úředníky, měli konat v policii - zvyšovat její kvalitu a přesvědčit o tom veřejnost. Oba (všichni tři) veřejnosti slouží, ona je jejich pánem. Nadávat kritikům nemá smysl smysl má diskvalifikovat je lepší policií s minimem skandálů. 
	Vždyť - co si má počít veřejnost, když své policii nevěří? Číst výmluvy činitelů v novinách? 

***

Nadávat kritikům policie a jejího prezidenta nemá smysl - smysl má diskvalifikovat kritiky lepší policií s minimem skandálů

Kryštof
10.9.2004    Mladá fronta DNES    str. 06    Názory
    KAREL STEIGERWALD        
Je to akce užitečná. Silnice jsou plné zdivočelých řidičů s inteligencí prvoka, kteří se sice zdárně navzájem vybíjejí, ale, bohužel, zabíjejí i normální lidi. Proti nim se vyplatí skoro každé policejní opatření. 
	Každé policejní opatření se ovšem vyplatí i proti policii. Seznam policejních hříchů je dlouhý. Pomalu už připomíná šílenství civilistů. Korupce, násilí, zlodějny, opilství, nesmyslné havárie atd. 
	Akce Kryštof proti policii by měla vypuknout co nejdříve. Slídění policie proti zločinům v policii by mělo být stejně neúnavné a neohrožené jako slídění proti řidičům. Kryštof proti policii má však odvěký háček: Kdo bude hlídat hlídače?

Postřehy dne
9.9.2004    Mladá fronta DNES    str. 06    Názory
    KAREL STEIGERWALD        
MINISTR SVOBODA uvažuje o odškodnění Němců-antinacistů. Po roce 1945 jim stát ubližoval. Ale ubližoval i mnoha jiným - Čechům, Maďarům, každému, koho popadl do drápů. Ministr správně upozorňuje, že už v letech 1945-1948 nebylo v republice dost svobody a demokracie. Proč si z těch postižených státní arogancí vybral jen německé antifašisty, je záhadné. Asi že jich bylo málo. Odškodňovat všechny tehdejší oběti je nad síly státu i lidského rozumu. Ale odškodnit jen některé je nespravedlivé k ostatním. 

	ETICKÝ KODEX píšou už i policisté. Budou v něm důležité zásady - policista musí prosazovat právo, nesmí nikomu nadržovat, nesmí přijímat drahé dary a musí chodit slušně upraven. To podněcuje zvědavost - co se v té policii vlastně děje, když sepisují notorické samozřejmosti do etického kodexu. Ostatně s etickými kodexy se roztrhl pytel. Čím horší mravy, tím víc kodexů. Mravní desatero měli i komunističtí lidobijci, například slavný Přibyl.   

	PŘÍMÁ DEMOKRACIE je opět v módě. Koalice tak chce volit příštího prezidenta. Ale to se může změnit. Až koalice nabude dojmu, že by přímá volba byla pro jejího kandidáta nevýhodná, jistě obrátí. Nic se však nestane. Přímou volbu bude prosazovat opozice. Přímá volba je jedna z možných voleb - nikdo nám ještě nevysvětlil, proč je lepší než ty druhé. Až ji zavedeme, bude řada lidí bojovat za zlepšení - za volbu nepřímou. 

Předlistopadový šéf roty pohotovostního pluku Pavel Přibyl. 
FOTO: ARCHIV

I teror je dílo lidského ducha
7.9.2004    Mladá fronta DNES    str. 06    Názory
    KAREL STEIGERWALD        
Je to čím dál horší. Teror je stále krutější, teroristé bezcitnější. Nelidskost vítězí. 

	Zažili jsme náboženský teror v Severním Irsku, teror evropských Rudých brigád podle Trockého, čínských dětí podle velkého Maa, teror polpotovských intelektuálů, nacionalistický teror Basků. Trvale běží teror palestinský. Každý teror má nějaký přívlastek, protože se narodil z nějaké intelektuální líhně. Člověk je sice tvor krutý, ale teroru se dopustí jen tehdy, když k tomu má dobré, fascinující zdůvodnění. Dokážete vraždit lidi na ulici, v obchodě, v mrakodrapu, aniž vám to povolil či přímo nařídil nějaký bůh či něčí pravda, cesta k zářným zítřkům či přímo do ráje? 
	Vraždit lidi bez víry a zápalu je těžké. I vrazi v Beslanu chtěli rychleji do ráje. Komunisté vraždili buržoazii či třeba trockisty či jiné brzdy v cestě ke štěstí. Poručilo jim to vědecké učení o spravedlnosti a ráji na zemi. Muslimové vraždí Satanovy děti - chce to jejich bůh. Dobyvatel Cortes vraždil pohany - včetně dětí! Chtěl to jeho bůh. I Rudé brigády měly svatou teorii - proti kapitalismu. 
	Z muslimského světa se teď ozývá, že vraždění v Beslanu poškodilo islám. Teroristé měli obsadit něco příhodnějšího - vojenský objekt. Je to možná půl pravdy, druhá půlka zní: dnešní islám je také povzbuzující teoretickou studnicí, která teroristy legitimuje. Proč neřekne některý z předních islámských politiků: terorista nepřijde do ráje, přijde do pekla? Proč neřekne: islámský bůh nežádá vraždit, přeje si toleranci? 
	To žádný islámský politik z dnešních velkých islámských států neřekne, protože si to nemyslí. 
	Myslí si to, z čeho teroristé čerpají vražednou sílu. Islámští politici kritizují USA, že na sílu odpovídají silou. Chtějí útočit a říkají: 
	Nebraň se. 
	Teror tu bude do té doby, dokud někdo bude věřit, že po vraždění jej obejme bůh. Co chtějí bohové, nikdo neví. S lidmi nemluví. Víme však, co chtějí lidé. Za dnešní vraždění může islám, jako za ta dřívější mohl komunismus, křesťanství, rasismus... Teror bez víry je nemožný. Je na víře, aby se zbavila teroru. 
	Když vzal za své ničemný svět Trockého, vzali za své i vrahouni, které inspiroval. To je poučné. Změňte tento způsob islámu. Do té doby poteče krev. 

***

Proč neřekne některý z islámských politiků: terorista nepřijde do ráje, přijde do pekla? Proč neřekne: islámský bůh nežádá vraždit?

Lénina? Co to bylo, to Lénina?
4.9.2004    Mladá fronta DNES    str. 08    Názory
    KAREL STEIGERWALD        
Zločince Hoffmanna propustili. Ze zdravotních důvodů. To propuštění je na celé slavné historii potrestání komunistických zrádců jediný světlý bod. 
	Vše ostatní je trapné. 
	Trapné je, že byl tento zrádce odsouzen za sabotáž ve věci telekomunikačního zákona. Byl to kolaborant s ruskými okupanty, ne s telekomunikacemi. Každý krom soudců to ví. Ale ještě trapnější je, že byl odsouzen jako jediný - jsou kolaboranti větší a význačnější, kterým to prošlo. V trapnostech můžeme pokračovat: Hoffmanna vyloučili po listopadu 1989 z KSČ, ale když šel před měsícem do vězení, titíž komunisté jej oslavovali jako hrdinu-mučedníka. 
	Vrcholem trapnosti byla snaha soudit zrádce z roku 1968 za zradu socialistické vlasti a socialistického tábora. Zrádci dělali pravý opak skutečně chtěli ten odporný ruský socialistický tábor chránit, ne zradit, což by, pozorováno z dneška, bylo naopak chvályhodné. V těchto paradoxech se česká spravedlnost motá jak slepá ovce už patnáct let můžeme připomenout komunistického bafuňáře, kterého chtěli po listopadu studenti vykouřit z fakulty a dodnes za to chodí k soudu pro "pomluvu". 
	Rozloučení s komunismem je kapitola truchlivá. Pro mravokárce je to příležitost: národ je shnilý, mravní škody z komunismu smrtelné, konec českého světa na obzoru. Je to pěkné odsouzení všeho doma, s věštbou, že dobře už nikdy nebude a že dnes je tu ta největší mravní zkáza. Divné je, že ji věštci vidí právě dnes, když už ten komunismus přešel - dělají, že za komunismu mravy tolik nestrádaly. Jako by tenkrát nebylo tolik úpadku, kolik ho oni vidí dnes. 
	Problém je, že rozloučení s komunismem mají v rukou komunisté. Jak ti viditelní, tak ti neviditelní. Komunistů je v české zemi ohromné množství. Všimněme si: být antikomunista je dodnes mezi lidmi jakási nadávka, zatímco antifašista je slovo pěkné, čestné. Napište, že třeba Jakeš byl hloupý darebák, dostanete se možná i k soudu.
	A přitom je to to nejjemnější, co můžete o této figuře napsat. 
	Komunisté mají převahu, tak bude vyrovnání s komunismem po jejich. Hodit komunismus do žumpy znamená stále ještě osobní tragédii pro miliony českých životů čemu jsme to sloužili, co jsme to dělali? Ti lidé se mohou buď pozvracet, nebo obraz komunismu jako žumpy nepřijmout. Přirozeně dělají to druhé všude, kde jsou - a jsou všude.
	Antikomunisté by přesto neměli ochabovat. Měli by tahat rudou generalitu před soud, kdy to jen půjde. Krok za krokem, zbytečně, marně, až do zapomnění všeho, co bylo. 
	Vyrovnáni s komunismem nastane, až někdo řekne: Lénina? Co to bylo, to Lénina? U nás spravedlnost znamená jedno: že se zapomnělo. Co u nás! Všude to tak je. 

***

Problém je, že rozloučení s komunismem mají v rukou komunisté. Jak ti viditelní, tak ti neviditelní. Komunistů je v české zemi ohromné množství. Být antikomunista je dodnes mezi lidmi jakási nadávka.

Detektor pravdy
2.9.2004    Mladá fronta DNES    str. 08    Názory
    KAREL STEIGERWALD        
Fejeton 

Detektor lži je dobrý přínos ke Kořistkově aféře. Kdo se mu nepodrobí, bude podezřelý, kdo se mu podrobí, bude podezřelý dvojnásob. Buďto jej přístroj odhalí jako pravdomluvného, nebo jako lháře. Jedno je horší než druhé. 
	V případě lháře se rozvine národní debata o tom, že je ten americký krám spolehlivý, či naopak nespolehlivý, kdo jej kdy podvedl a že se nikdy nespletl, že to nikdy neselhalo a proč do toho naschvál nalili obyčejnou vodu, když se to má plnit minerálkou. Vyjde najevo, že bratranec technika, který detektor lži obsluhoval, byl v KSČ. Osoba, kterou stroj označí za pravdomluvnou, na tom nebude lépe. Rozvine se táž debata. Proč to selhalo, kdo nezastrčil důležitý banánek a že celý ten detektor má prošlou záruku a nefungují mu důležité zadní klapky separátních derivátů lží. 
	S obohacením to bude takto: kdo koho prý zas podplatil a že jeden z techniků je levicový homosexuál, ale sestru má v ODS. 
	Detektor lži Kořistkovu aféru obohatí o nové urážky a zajímavá podezření. Vznikne debata, proč se detektor nepoužívá častěji, když tak tvořivě rozšiřuje sféru dohadů a tajůplných kombinací, které jsou každé takové aféře jen ku prospěchu. 
	Detektor upevní nový mrav: každý může o každém říci, co chce. Paní ta a ta je prostitutka. Důkaz žádný nemám, ale je na té couře, aby se na detektoru nezpotila. Možná je u nás všechno jinak. Lži a nepravdy nikoho nerozrušují. Asi bychom potřebovali detektor pravdy - s tou to je na pováženou. Jakmile někdo začne říkat pravdu, zpotí se, stoupne mu tep, začne se všeho obávat, zajíká se a dívá se divně. Jak tohle dopadne, říká si staženým hrdlem. A ciferník detektoru pravdy se rozkmitá. 
	Věřte ale lidem, ne strojům. Pan ten a ten nelže, protože jsem o tom přesvědčen - to je nejušlechtilejší lidský výrok. Strčte jej na Kořistkův detektor - stroj se ani nehne.

Klid, nemyslím to upřímně
31.8.2004    Mladá fronta DNES    str. 06    Názory
    KAREL STEIGERWALD        
Předseda vlády je sociální demokrat a myslí to upřímně. Obě informace si můžete přečíst na billboardech kolem silnic. 
	To první každý ví, to druhé je důležitá informace. Když to politik myslí upřímně, volič se může upokojit, protože politik, který to myslí neupřímně, je vždy pro voliče zdrojem potíží a nebezpečí. Ale politik, který by si dal vylepit varovný plakát "Myslím to neupřímně", se ještě nenarodil. 
	Upřímně to myslí vždy všichni politici. Myslet to upřímně, pracovat pro národ, pro obyčejného člověka, mír a štěstí a zářný zítřek - to jsou základní slogany každého politika včetně, bůh nás netrestej, Hitlera, Stalina či Pol Pota. Když se těmito věčnými hodnotami politik rád a často zaklíná, měli bychom zpozornět - co se chystá zlého? 
	Panu Grossovi to poradili, ale rada to není moc dobrá: chlubit se upřímností vypadá nafoukaně a podezřele. Rádci považují voliče za hlupáky, když je chtějí omámit tak vágním slibem, jako je upřímnost. Pan Gross jim to věří, protože je považuje za mediální odborníky. Každého voliče však musí napadnout, co že to vlastně pan politik myslí upřímně? To billboardy neříkají. Ve světě mediálních odborníků to také není důležité. Důležitý je úsměv, upřímnost, štěstí, ráj, slunce nad tím. Na trhu s dobrem se nabízejí věčné, trvalé, rajské hodnoty - neboli krásně znějící nic, protože mediální odborníci věří, že krásně znějící nic je nejlépe prodejné. Politik by si mohl nad sebe napsat třeba: Lidé, miluji vás. Nebo: Jsem váš sluha. Či: Dokázali jsme, že to dokážeme. Měli jsme tu už pošuky, kteří se chlubili: Normální je nelhat. To se dá trumfnout: I zítra vyjde slunce! (Stalin: I na naší ulici bude jednou svátek.) Politická sebechvála je věc ošidná. Na trhu se nabízejí tlučhubové, obratní řečníci, herci a baviči. Ve skutečnosti však nepotřebujeme klauny, nýbrž politicky racionální, věcné, neúnavné a talentované organizátory, vůdčí typy, sluhy veřejného blaha, řečeno jejich nevkusným slovníkem. 
	Mediální odborníci nám však chtějí prodávat tlachaly, chlubiče, lísavé nadutce a podobné komediální typy. Věří, že jen takové politické zboží je prodejné. Politici jsou nejistí - zejména před volbami jsou ochotni odborníkům věřit a spoléhají, že jejich rady je vynesou vzhůru. 
	Myslet to upřímně může být pro voliče i nebezpečné. Mnohdy je lepší, když se všelijaké politické sliby říkají jen tak - naoko, do větru. Běda, kdyby to politici mysleli skutečně upřímně a všechny své sliby také realizovali. To bychom se teprve dočkali země opravdu spálené. 
	Nejpřitažlivější billboard by také mohl znít: Buďte klidní, nemyslím to upřímně. 

Myslet to upřímně může být pro voliče i nebezpečné. Mnohdy je lepší, když se všelijaké politické sliby říkají jen tak - naoko, do větru. Běda, kdyby to politici mysleli upřímně a všechny své sliby také realizovali.

Holky víc frčej
30.8.2004    Mladá fronta DNES    str. 06    Názory
    KAREL STEIGERWALD        
Fejeton 

Vypravil jsem se za hvězdou, která bydlí s rodiči a sourozenci v bytě ve třetím patře v jednom městě, a položil jí několik otázek. 
	Jak se vám naposled zpívalo? 
	Bylo to super. Byl tam i Franta, Lojza a Zdenka. Bylo nás plné pódium. To já miluju. Škoda, že přišlo jen pár diváků. Táta, mamka, ségra. A holky. Byl tam i Petan. 
	Co čtete? 
	Já nečtu, to moc trvá. Jednou jsem četla, ale ob stránku, aby to dřív uběhlo. Ale stejně se to vleklo. Mamka říká: Čti. A já nečtu. Jsem tvrdohlavá. Jako Petan. 
	Co vás baví nejvíc? Sedět a koukat. Někdy si lehnu na gauč a koukám. Koukám i vestoje, ale není to ono. Mamka mi vždycky řekne: Sedni si. Petan leží pořád. 
	Co budete dělat po maturitě? 
	Zpívat. A když nebudu zpívat, tak budu zase zpívat. Taťka se mi smál a vidíte dneska. Jedinej, kdo mi věřil už dřív, byl Petan. 
	Váš oblíbený politik? 
	Já jsem proti. Mě to nezajímá. Jen se občas naštvu, když řeknou nějakou blbost. Blbost nesnáším. V tom jsem jako mamka. Máte nějakou špatnou vlastnost? 
	Hodně. Ale bojuju s tím. Zrovna minulý týden. 
	Copak? 
	Zhubla jsem. Zbavila jsem se toho zlého. Tři kila. 
	Gratuluji. Co máte nejraději? 
	Zpívání a melouny. Po zpívání úplně šílím. Mamka říká: Nešil. A já šílím. Meloun musí bejt přezrálej, ten je nejlepší. Ale Petan po nich nešílí. 
	Co tomu říkáte, že vám leží u nohou celý národ? Vyšiluju. Ale nedivím se. Já nebýt já, taky bych si lehla k nohám. Taťka mi správně připomíná, abych byla skromná. To jsem. 
	Mám určité podezření. Nejste kluk? 
	Vyhmát jste to. Jsem. Ale holky dneska víc frčej. Tak mamka řekla: Buď holka. A je to super. 
	Kdo je to Petan? 
	Můj kocour. Je super. Úplně vyšiluje. 
	Byt hvězdy má pokoj, kde jsme seděli, kuchyň, ložnici rodičů. Chodbu, koupelnu a WC. Z okna je výhled ven. Na zemi koberec. U dveří vypínač. Do místností se vchází z chodby. Odcházím zamyšlen. Je to superzamyšlení.

Kodex jim pověst nezlepší
27.8.2004    Mladá fronta DNES    str. 06    Názory
    KAREL STEIGERWALD        
Poslanci se rozhodli, že sepíšou etický kodex. Dělají to proto, že prý sami nemohou rozpoznat, co je a není nemravné. Až budou mít kodex, mrknou do něj a bude jim hned jasno. Poté se zlepší pověst sněmovny, lidé si poslance více zamilují a politika stoupne v úctě. 
	Takto naivně mohou uvažovat snad jen poslanci, lidé zvláštní. Kodex ať si sepíší, ničemu škodit nemůže, ale nechť je známo, že je k ničemu. Poslanci v koutku svých duší dobře vědí, co se má, a co se nemá. Napříště budou své přešlapy maskovat hádanicemi o výklad kodexu dnes je maskují údajnými přednostmi či nedostatky svých charakterů. Celá Kořistkova aféra se zvrhává na nesmyslnou hádku, je-li Kořistka dobrý, či špatný a kdo věří, či nevěří hádka jako o těch andělích na špici nože. 
	Kdo chce lepší politické a mravní poměry u nás, neměl by se vysilovat spisováním básní o dobré lidské duši - to je činnost dobrá pro profesionální žvanily, lenochy a narcisy, kteří se radi omamují vlastní ušlechtilostí. Před každým aktivistou dobra je velké pole neorané: celé území státní moci a spravedlnosti. Příklad jako návod: Urbanové sebral po válce stát čtvrt domu, protože zbytek patřil Němcům. Urbanová Němka nebyla, ničím se neprovinila. Stát jí řekl, že dostane náhradu, až se vydají nějaké prováděcí předpisy. Ty se nikdy nevydaly, Urbanová nedostala nic. Ještě v roce 1963 jí slibovali, že jí za tu krádež něco dají. Nic jí nedal ani demokratický režim. Ponořil se do hlubin paragrafů. Demokracie jí napsala, že jí nic nevrátí, protože konfiskace podle dekretů se nevracejí. Ale Urbanová nebyla konfiskována, nýbrž okradena bez paragrafů. Nezastal se jí ani Bureš, ani Motejl, ani Ústavní soud. Všichni měli v puse paragrafy. Dočkala se až minulý týden - z rukou vedoucí oddělení na ministerstvu, která konečně rozpoznala, že slušný stát musí Urbanovou odškodnit, když ji okradl. Krásné téma - krádež a odškodnění - vystačilo státu komunistů čtyřicet a demokracii dalších patnáct let. To je nad všechny etické kodexy. 
	Nebo: odsouzený Lizner dost přesvědčivě tvrdí, že jeho odsouzení bylo nezákonné. Není nic vážnějšího ve státě, než aby rozsudky seděly. V tomto směru bychom chtěli být naprosto klidní. Ale dostáváme od soudu odklady, úhybné manévry, mlhy a zmatky. Liznera odsoudili podle svědectví Sotony, který je, divná postava, sám souzen, ale k soudu opakovaně beztrestně nechodí, tak se soud odkládá. Nějaké parlamentní breviáře, co to je dobrý poslanec, jsou proti tomu tlachy staré Máry. 
	S Kořistkou to bude stejné. Povleče se to, budou mlhy a dohady. Kdyby poslanci chtěli, aby se politice víc věřilo, udělali by poměry, v nichž by nikdo bez důkazů neobviňoval, protože by za to byl nikoliv chválen, jak často vidíme, nýbrž trestán, jak vidíme zřídka, přesněji nikdy. Kořistkova aféra je jasná: buďto má důkazy, nebo bude platit za lháře. Tuto otázku nemůže věcně rozlousknout nikdo jiný než soud. Ale můžeme se vsadit, že se nasadí známé řešení: kdo je slušný, neslušný, kdo komu přeje, nepřeje, kdo je kamarád, nepřítel... 
	Potřebujeme stát, v němž panuje zákon a rovnost před ním. Až toho dosáhneme, budou kodexy všeho druhu směšné. Spisování kodexů je jen laciná vábnička - hleďte, co užitečného my filistři zas konáme pro vznik dobra. Sepisovat je umí každý - i gauner. Ten dokonce nejlépe, je nejdrzejší. Lopotit se se zlepšováním státu je těžší. Proto častěji dochází ke kodexům. Alespoň pěkně znějí. 

KRESBA: MIROSLAV KEMEL

Škola života
26.8.2004    Mladá fronta DNES    str. 06    Názory
    KAREL STEIGERWALD        
Na olympiádě se můžete poučit o životě

Sport je krásný. Harmonie těla a vůle. Festival míru. Mládí planety. Krása lidských těl - až na zápasníky. Štěstí vítězů, slzy v očích. Čest a vlast. Vítěz s vavřínem na hlavě. Národy se sešly v míru na jednom doskočišti. 
	Prozatím nejzajímavěji se jeví skokanky o tyči a gymnasté-muži. Jeden se točí na tyči jako blázen, vyvádí neuvěřitelné kousky, poletuje vzduchem jak Ikarus, pak doskočí, zakymácí se a přešlápne. Druhý se točí jak mistr nuda, obyčejně, ale seskočí a strne vbitý v zem. Co udělají jejich soudci-porotci? Všechny nás poučí o životě, o jeho smyslu a cestách. Ten kouzelník, který se zachvěl, body dolů, přešlápl, porušil pravidlo, ač uměl nejvíc a měl největší fantazii. Nudný veletočník je hodnocen lépe - jako v životě se držel lajny a zbytečně na sebe neupozorňoval. Pro život poučné. Kdo chce v životě uspět, nesmí obtěžovat nápady, zvláštnostmi, fantazií a umem. Na kouzelníky nejsme zvědaví - když dopadnou ze svého bájného letu na zem, divně a nepořádně poskočí. 
	Dobré jsou i ženy, co přeskakují o tyči třeba i nižší domky. Někdo, zapomněl jsem kdo, jim dává za rekord třicet tisíc dolarů. Rozumná tyčkyně tedy zvyšuje svou laťku jen po centimetrech. Svůj rekord postrkuje vzhůru opatrně. Díváte se, lítá deset čísel nad laťku, ale zvedne ji jen o jedno číslo. Má rozum - co centimetr, to třicet tisíc. I to je poučení pro život: žádné velké skoky vpřed. Ty se trestají. Co se odměňuje, je opatrný, rozumný pokrok po centimetrech. 
	Divák má někdy pocit, že celá olympiáda je v rukou Čechů. Myšleno tím - její duch, co se chválí, co trestá, včetně toho pokrytectví: kdo výš vyskočí, toho národ lepší je. Vždyť nevyskočil národ, jen ten pán, ta slečna. Keňani utíkají úžasně rychle. Je proto keňský režim o to lepší? To vše jsou otázky nám doma dobře známé. Vavřínový věnec na hlavu a kopanec do zadku, toť naše olympiáda.

Postřehy dne
25.8.2004    Mladá fronta DNES    str. 06    Názory
    KAREL STEIGERWALD        
PŘIBYLOVA AFÉRA by neměla skončit. Jak to, že byl prověřen, když je neprověřitelný? Kdo ho prověřil? Jak to bylo? K čemu jsou ty prověrky? Kolik darebáků Přibylova typu ČSSD u sebe ještě má? Jak to, že předseda vlády v jeho věci veřejně lhal? Proč neví, co to byl Palachův týden? 

	VEŘEJNĚ LHAL v tomto smyslu už kdekdo. Zemanův policejní stát a kufřík tajných materiálů. Kalvodu sledovaly tajné služby. Luxe také. Bamberk. Vila ve Švýcarsku. Seznam může být skoro nekonečný. Je to vždy totéž: Význačný politik zveřejní bez jakéhokoliv důkazu bombastickou a senzační zprávu, která naznačuje, jak velký hnus se řine z jeho protivníků. Z veliké senzace a velkého zločinu není nakonec nic. Poučení: u nás se může žvanit cokoliv - bez ztráty cti. Divte se pak, že lidu připadá politika jako nekonečný hnus. 

	ZAORÁLEK CHCE kvůli Kořistkovi posilovat důvěru ve sněmovnu. Sněmovna je ovšem instituce, která z principu moc důvěry mít nemůže - je to směs různých názorů a každý tam věří jen tomu svému. Důvěru bychom měli cítit k soudům, policii, k demokratickému státu jaksi všeobecně, a zejména k tomu, že zajistí občanům svobody, bezpečí, spravedlnost a právo. K tomu by měli Zaorálek a spol. napřít síly. Že si člověk neváží sněmovny, je správné - sněmovna je kolbiště, nikoliv úřad s nějakou důstojností. 

Přibylova aféra by neměla skončit jen jeho odchodem z Úřadu vlády 
FOTO: ARCHIV VLÁDY

Vláda: Jánošík, Rumcajs, Škromach
24.8.2004    Mladá fronta DNES    str. 06    Názory
    KAREL STEIGERWALD        
Škromach na to půjde jako Jánošík s Rumcajsem: bohatým vezme, chudým to dá. Je to tak správně, bohatí mají, chudí potřebují. Nedivme se, Škromach to říká dlouho, nejvyšší čas konečně se pustit do práce.
	Aby se snížila nezaměstnanost, budou daňové bonusy za práci. Chudým to vynese několik stokorun měsíčně, bohatí o několik stokorun přijdou. 
	Počítejte, jak chcete, nic výrazného se nezmění - vždyť těch pár stokorun vláda hravě odsaje jinde třeba na poplatku z dálnic, psů a komínů. 
	Proč to tedy vláda chystá? Nu aby ji chválili. Ale je to jen prázdná propaganda: bohatí se budou chvíli bouřit, chudí se na moment zaradují. Radost i hněv však vydrží týden, měsíc. Vše se obrátí proti vládě: jen pár stokorun, vy darebáci? Dejte víc! 
	Lidé brzy zapomenou, že vláda s nějakými stokorunami čachrovala. Jen vláda si to zapamatuje - jde to, za půl roku to zkusíme znovu. 
	Odpovídá to přesvědčení vlády, že bohatství vzniká tím, že se lidem bere a dává, že jen takto se odstraní nezaměstnanost a chudoba, že jen takto všichni vykročíme do ráje přepychu. 
	To ovšem bude platit, až boháčů bude většina, s níž se menšina sveze. Jenže na boháče je země vždy chudá - totiž na to, aby i z nás udělali boháče. 
	Ale kdo by se vzdal toho lákavého a v českých zemích zabydleného snu zWerichovy písničky: když všichni všechněm všechno dáme, dohromady budeme mít moc. 
	Není tomu tak. Bohatství vzniká prací, aktivitou, investováním, vyšší produktivitou, velkým výkonem hospodářství, levným státem, bohatými soukromníky, kteří produkují další bohatství. 
	Vláda nás učí, jak složitými systémy přirážek, odpočtů, přídavků a bonusů přesunovat stokoruny. 
	Cvičí lidi v pocitu, že je vláda musí živit a že je živí málo a špatnou stravou. 
	Cvičit by je však měla opačným návykům: aktivitě a vynalézavosti. 
	Neměla by lidi chlácholit stokorunami, nýbrž jim nabízet fungující a levný systém, který vede k hospodářskému rozvoji, jehož největší brzdou je právě vláda a její skřípající soustrojí. 

***

Vláda by neměla lidi chlácholit stokorunami, nýbrž jim nabízet fungující a levný systém, který vede k hospodářskému rozvoji

Bil, či nebil ten Přibyl?
19.8.2004    Mladá fronta DNES    str. 06    Názory
    KAREL STEIGERWALD        
Gross před nás postavil filozofickou otázku: Bil ten Přibyl, či nebil? Zapomněl připomenout, že Přibyl určitě jednal podle rozkazů a zákonů. Velel rotě. Bylo by divné, aby sám bil. Možná pískal na píšťalu, mával rukama. Zadýchal se. Nad ním byli vyšší. Ti také nebili, ti ani nepískali. Ještě výš byl Štěpán. Měl vysílačku, ale určitě ji neuměl obsluhovat. Gross to postřehl: čím jsi výš, tím máš menší vinu. Nebiješ, nepískáš. Moc pohraničníků se odsoudilo, že stříleli lidi. Ty, kdo zem zadrátovali a organizovali střílení, nikdo nesoudil. Nestříleli. Jestli v Přibylově rotě někdo bil lidi, bude potrestán. Přibyl ne. Prý ani nebil. Tolik Grossova filozofie.

Studuj a bydli - navzdory vládě
19.8.2004    Mladá fronta DNES    str. 06    Názory
    KAREL STEIGERWALD        
S tudium a bydlení, školství a nájemné - dvě oblasti, o něž stát pečuje snad ještě víc než o zdravotnictví, a v nichž je tedy logicky největší bordel. 
	To nejsnadnější na světě - opatřit si vzdělání a nastěhovat se do nějakého bytu je pro české občany už po celá desetiletí jedním z největších oříšků života - je to také oblast, kde je nejvíc podplácení, černý trh, fígle se zákony. A výsledek? Trvalá bytová krize, drahé byty, nedostupné vzdělání na chatrných školách. I současná vláda se hodlá této oblasti věnovat - je tedy naděje, že se situace zas o něco zhorší. Nešťastné obyvatelstvo čeká další podpora školství bez poplatků a podpora bytů pro novomanžele. To všechno už tu celá desetiletí bylo, úspěch nikdy nenastal. Je tedy důvod v tom pokračovat. Bytů asi zas ubude, ceny na černém trhu se udrží, vzdělanost poklesne. Ještě štěstí, že vláda nemá v programu podporu lidské sexuality. Jaroslav Hašek říkal: každému občanovi kapesní akvárium. Vlastně, vládo, proč ne? 
	Školství zdarma, nebo s poplatkem? To můžete chápat tak, že se student angažuje ve své kvalifikaci i finančně, ale může to být opačný krok: vláda získá další příjem. Co školy vypáčí ze studentů, to jim vláda uškubne jinde. Bez celkové modernizace školství se placené studium může zvrhnout: zlepší živobytí zkostnatělého školství. Za ty daně, které vybírá, může vláda dát školství do pořádku už teď - bez nových poplatků. Nebo ať sníží daně. Vláda však raději vynalezne další poplatky: za dálnice, za obranu, knihovny, divadla, psy a poezii, tedy za to, na co už daně vybírá. 
	Ještě zajímavější tragédií jsou novomanželské půjčky. Jejich smysl je tento: stát přebere dluhy za manžele-neplatiče. To se bude líbit bankám - usnadní jim to obchodování. Umístí na trhu množství stoprocentně krytých úvěrů s nulovým rizikem. Když to stát kryje - půjčí každému, kdo si řekne. Stát opět vymyslel samoobsluhu bez pokladny: Vyber si a jdi. Co je na tom sociálního a proč mají občané už zas platit dluhy za ty nezodpovědné? Další, kdo vydělá, bude stavební průmysl a trh s nemovitostmi. Novomanželské půjčky jsou svého druhu inflační peníze - zvednou ceny. Staromanželé a nesezdaní na to doplatí - zaplatí vyšší ceny, ale dárek od státu nedostanou. 
	Tyto metody se praktikují desítky let. Vždy zajistily nedostatek bytů i studijních míst, nízkou kvalitu a vysoké ceny. Vítané jsou pro ty, kdo se rozdělování účastní jako prostředníci - ti si přijdou na své. Vláda podporuje překupníky, podnikatele, banky a černý trh, nikoliv chudinu, jak tvrdí. 
	Studuj a bydli - navzdory vládě. Je to jak s porodným a pohřebným. Oboje vláda vyplácí. Může být nejasné, co chce vlastně podpořit? Porod, nebo umírání? Jasné to však je: porodní a pohřební ústavy, které ty vládní příspěvky obratně zhltnou.

Zeman, Špidla, Gross
18.8.2004    Mladá fronta DNES    str. 06    Názory
    KAREL STEIGERWALD        
Špidla se na sebe dokáže podívat bez předsudků. "V Evropě jsem považován za významného člověka," říká. "Když běžím naplno, tak mi prostě duše uteče z těla, rozptýlí se mezi stromy a tam si jako žije." 
	Ale nemusíme mít strach. Duše se poměrně rychle do těla expremiéra zas vrátí. Je léto, jsou ohromná vedra, která leccos vysvětlují. Vysvětlit ovšem, proč tento originální myslitel, plný záhad, mohl dva roky hrát roli respektovaného premiéra, je obtížné. On sám říká: "Chtěl bych, aby mě dějiny vnímaly jako toho, kdo dal do pohybu proces, který vede k modernizaci evropského sociálního státu." Zamiřte na Špidlu, odkud chcete, vždy se dozvíte něco podivného, výstředního, úchylného - buďto pozorujete asketu, fanatika, bludaře, nebo učence-ochotníka, který vymýšlí podivnosti: "válka submaximální intenzity". Politika je rejdiště podivných postav a postaviček, které mají sklony napravovat lidstvo. Naplánují si nějakou hovadinu, pak se jí klaní. Klidně řeknou: submaximální sociální stát. Politika v chudé zemi je také příležitost, jak vydělat peníze. Za patnáct let už jsme nasbírali pěknou dávku politických zbohatlíků i bláznů. Oslnili, prskli, zmizeli. 
	Zeman byl veliký podivín. Hrubec, vzdělanec, sebestředný narcis. Socialismus jej příliš nezajímal, nestál o nápravu světa, stál o sebe a svou klátivou velikost. Ohromné množství lidí si dodnes myslí, že jeho vůdcovství mělo nějaký smysl. Mělo - ale jen pro Zemana. Stanul na vrcholu, pokořil protivníky. To musela být rozkoš. Už rok asi zuří na Vysočině, odvrhli jej a ošulili. 
	Špidla o svět dbá: jihočeský kazatel, zpocený asketa, běží předposlední, pro běh sám. Když se rozhoduje mezi valorizací důchodů a podporou pro rodiny s dětmi, připadá si jak v románu Sophiina volba. Může zachránit jen jedno dítě, druhé odsoudí k smrti. Musíme se před ním mít na pozoru všichni. Říká, že kudy chodí, tudy myslí na Českou republiku. Běda. Takový je osud fanatiků: vždy se rozhodují v absolutnu. Spotřebují všechen cukr, vysvětluje Špidla, a přecházejí na tukový metabolismus a je tu krize. 
	Teď máme Grosse. Je to vajíčko, které si politika snesla a vyseděla sama. Gross postupuje dobře: na papír sepisuje samé správné a dobré věci a pak nám je bude z toho papírku předčítat. Když bude třeba, slíbí i pěkné počasí. Protože se vylíhl v politice, občas tápe. Neví přesně, co lidé rádi slyší. Ani ve snu jej nemohlo napadnout, že uklouzne právě na jednom policajtovi Přibylovi, který nikdy nic špatného neudělal, protože byl prověřen. Ale Grossovi to po čase zláme nohy - stále víc lidí si povšimne, že přiletěl z Marsu. 
	V Čechách je počasí většinou přiměřené. Přiměření jsou i naši politici. Pocházejí z lidu, lid je nenávidí. Jsou prý nahoře a kradou. Lid neví, že pocházejí z něj, jenž krade dole. Právě dohotovují vládní program. Nic to není, každý to ví, ale ať vláda alespoň něco má. Před časem byl ve sněmovně poslanec, který věřil, že psi rozumějí lidské řeči. Už tam není, ale přesvědčení, že politika je velká věc, tam zůstalo. 
	Vládní program je urážlivý: vláda si myslí, že jsme chudáci, kterým bude něco dávat. Chudáci jsme, ale proto, že nám vláda bude submaximálně brát. Submaximálně znamená: skoro maximálně. 

Vládní program je urážlivý: vláda si myslí, že jsme chudáci, kterým bude něco dávat, aby jim pomohla. Chudáci jsme, ale proto, že nám vláda bude submaximálně brát.

Schody zla
17.8.2004    Mladá fronta DNES    str. 06    Názory
    KAREL STEIGERWALD        
Grossův rudý policajt nic neprovedl 

Pozítří Přibyl půjde. Gross to nevydrží, protože Rejžek s Rychlíkem jej zle tisknou. 
	Do té doby si můžeme říkat o schodech zla. Nejvýše tam dřepí krasomluvec Jakeš - soudruh generální. Kolem něj - politbyro, banda týchž ničemů. O schod níž - ústřední výbor, sebranka. Pod ní - hoši z nomenklatury, ti příští nahoře. Kol nich nějak tečou tajní estébáci i ti z Ruska, hlídači a mučitelé, dole pod nimi mlátiči z bicích komand a nejníž, na prvním schodě, verbež - udavači, řadoví členové strany, přátelé Sovětů, recitátorky Majakovského, soudružky z uličního výboru a podobný hmyz. 
	Jenže kdo tento obraz hnusu bere? V ČR nikdo. U nás každý, kdo na těchto schodech přímo neseděl, má tam příbuzné, bratra, otce, synátora. Z těchto schodů pochází dokonce i většina odpůrců komunismu - shodili je dolů či spadli, někteří i zděšením sami slezli. Komunismus u nás má neškodně žoviální, vlídnou, ucintanou tvář. Jak jinak ten hnus skrýt? Kam dáte na schodiště Čalfu, autora bicích zákonů, když tam dáváte Přibyla, mlátiče? 
	Grossovi se z toho musí motat hlava. Proč právě Přibyl, když v této zemi nevadí nic? Premiér zmateně koktá, že Přibyl byl mrňavé zlo, skoro nic, dítě, pak dobrý kriminalista, prý. Gross má pravdu, co je mrňavý Přibyl proti Jakešově zrádcovské velebě? Premiér vyvolává tím Přibylem slavnou Vaculíkovu filozofickou otázku: Jak velké kurvy si tento národ může dovolit? Malé, větší? Šikovné? Vsaďte boty, že Gross v této chvíli vůbec neví, o čem je řeč. Jaké že kurvy, diví se. Vidí v křiku kol Přibyla nějaký účel. Není sám. Účel to má: ve sněmovně je dost komunistů, Gross je může brzy potřebovat. Tak jim vzkazuje: Slezte dolů, nejsou žádné schody zla. Už jsme to prověřili a nic zlého jsme nespatřili.

Česká spravedlnost jede do Štrasburku
9.8.2004    Mladá fronta DNES    str. 06    Názory
    KAREL STEIGERWALD        
Už devatenáct milionů musel český stát zaplatit svým občanům, kterým u soudu ublížil a kteří si prozíravě stěžovali u evropského dvora ve Štrasburku. Další stovky případů jsou na řadě. 
	Kdo se někdy soudil, ví, oč se jedná: průtahy, formální puntičkářství, ztráta času, mnohdy i soudnosti. Soudy se zavalují prací, kterou nikdo nepotřebuje, a nemají čas vykonávat, co mají: nalézat rozsudky. Hekají nad spisy, prohýbají se nad formálními povinnostmi a každý, kdo soud potřebuje, si zoufá. Jednoho dne doputují do Štrasburku další desetitisíce špatných českých procesů - ani celý státní rozpočet nevystačí na vyplacení odškodného statisícům poškozených občanů. Zavádí se nový zvyk: neuspěl jsi u soudu, jeď do Štrasburku. Většinou, bohužel, je to zvyk rozumný. 
	Nejvíc ze všeho se český soudní (plus policejní) systém podobá dění na sovětské hranici blahé paměti. Turista napíše na ruský papír, že má pět rublů. Celník je chce vidět, turista je nemůže najít, řekne - asi je nemám. Vůz je odstaven - po pěti hodinách najde úřad rubly ve špinavých trenýrkách a vítězoslavně řekne: Tak vidíte, že je máte, můžete jet dál. Smysl toho hledání je zcela nesmyslný - turista smí mít i nemít pět rublů. Proč se hledají, ví jen carskosovětský byrokrat. Tak funguje i česká spravedlnost: hledá v cizích trenýrkách pět rublů, místo aby rychle a srozumitelně odsoudila vraha. Je to kuriózní přirovnání? Určitě. 
	Ještě kurióznější je ovšem stav české spravedlnosti. Léta ho dobře známe, léta známe choroby celého systému - a jsou to léta nečinnosti. Je to pěkný námět pro Grossův kabinet: pohne s tím konečně někdo? Recept je jednoduchý: víc peněz do systému, víc zaměstnanců, víc soudců, víc počítačů a mobilů. Výsledkem bude, co je teď, jen to bude větší. To je česká náprava, které se asi dočkáme. Nečeská náprava by byla založena na praktických činech: neřešte, soudy, co nikdo nepotřebuje, nekonejte formálně, nepleťte si soudní jednání se shromažďováním alibi pro soudce. 
	Krom jídla, pití a tepla potřebuje občan k pocitu spravedlnosti jistotu, že stát, ta mamutí kancelář se statisíci židlemi, se jej zastane, když je zle. Možná s námi nákladná hanba ze Štrasburku konečně pohne. Možná však vláda raději zaujme oblíbené obranné postavení: škodí nám, cizinci jacísi, zatracení... A ještě i platit za to musíme, my ubozí. 

***

Víc peněz do systému, víc soudců. Výsledkem bude, co je teď, jen to bude větší. To je česká náprava, které se asi dočkáme.

Postřehy dne
7.8.2004    Mladá fronta DNES    str. 06    Názory
    KAREL STEIGERWALD        
PRŮZKUMY veřejného mínění dokážou postihnout českou náturu do nejjemnějších odstínů: Češi nejsou spokojeni s Grossovou vládou. Jsou však spokojeni s Grossem. Jsou ovšem spokojeni i s Klausem. Líbí se jim současně Klaus i Gross. Myslí si, že vláda republice neprospěje, ale podpoří ji, třebaže jí nedůvěřují. Je vidět, že Češi dokážou o politice myslet velmi strukturovaně a dokážou obšťastnit oblibou i ideje a postavy velmi odlehlé. Gross a Klaus v jedné tornistře, to by málokdo dokázal. Čeká nás už jen poslední průzkum: Jak jsme spokojeni s Čechy? Kdo by je podpořil? 

AGENDU MENŠIN bude mít na starosti předseda vlády, říká místopředseda Škromach. Je to novinka - předseda největší vládní strany na tomto místě. Obvykle má menšiny na starosti politik z některé mladé strany, která má k menšinářskému pocitu sama blízko. Možná však toto přidělení jen předjímá vývoj: ČSSD klesá, malé straně se blíží.   

LÁSKA K VLASTI je jedním z častých důvodů, proč se lidé hlásí do profesionální armády. Oživit tento starobylý cit - v dnešní době je blýskání na časy? Mohlo by to přivodit zpět i ztracenou úctu k armádě - u nás tolik posmívané sirotě. 

Přivedla ji do armády láska k vlasti?   
FOTO: MAFA - LUDĚK PEŘINA

Co má vláda dělat s mřížemi na kanálech
6.8.2004    Mladá fronta DNES    str. 06    Názory
    KAREL STEIGERWALD        
V lesku právě vzniklé vlády zapadla důležitá zpráva: v Praze se téže noci ztratilo velké množství kanalizačních mříží. Zloděje nechytili, ale ráno zašli strážníci do sběrny šrotu - mříže tam byly! 
	Kdo je tam prodal, si sběrař nepamatuje. Strážníci mříže (asi) vykoupili a dali je zpět na kanály. V noci se historie může opakovat. Zloději v noci šup do sběrny, strážníci ráno šup zpátky. Podobné příběhy zažíváme s dopravními cedulemi, s elektrickými dráty, mobily, autorádii, koly od aut. Co kde je, zloději berou a prodávají do sběren a bazarů, které tu kvůli tomu jsou. 
	Pro vládu je to pěkný námět. Legislativa ve věci kanalizačních mříží je nedostatečná. Jsou jen dvě možnosti: buďto se zlepší kontrola a evidence mříží, nebo se přitvrdí represe. Příští zákon by měl zřídit státní úřad pro mříže. Tam by všichni své mříže nahlásili, došlo by k jejich sepsání a ofotografování. Mohly by se vystavit průkazy mříží. Prodej mříží bez průkazu by se přísně trestal. Na mříže by se také uvalila zvláštní daň - mřížné, pomřížné atp. 
	Mohla by vzniknout i speciální kanalizační policie. Každý přesun mříže by se hlásil na formuláři a vyžadoval by souhlas státního orgánu. 
	Takový zákon by nám moc pomohl a vláda by získala zásluhu. Mohla by ale přikročit i k řešení radikálnějšímu: mříže zakázat. Pak by se už nekradly vůbec. Z úřadu pro regulaci mříží by vznikl úřad pro potírání ilegálního obchodu s mřížemi. Žádné takové užitečné zákony vláda neprosadí - nebo jen tu část o daních. Opozice bude proti. Navrhne o mřížích vlastní novely. Ty taky neprojdou. Vznikne občanské hnutí Svoboda mřížím. Nezaměňovat s hnutím Svoboda za mřížemi. K problému mříží se vyjádří z politiků každý, kdo má mozek v hlavě nebo díru v zadku. Problém mříží bude narůstat - některá města přijmou nezákonné vyhlášky typu: Kdo ukradne mříž, dostane přes držku. Ústavní soud je zruší. Mezitím budou strážníci jezdit ráno s kárkou pro mříže, zloději v noci s kárkou zpátky do sběrny. 
	S tématem mříže se půjde i do voleb. Žádná strana je nenechá ladem, i když připustí, že problematika se bude řešit v horizontu desetiletí. Budou i pokusy zakázat sběrny železa. Z EU přijede speciální komise - v EU se mříže zatím nekradou a sběrny starého železa kradené mříže nevykupují. To je třeba napravit. První krok: celoevropská databáze mříží. Evropská debata politologů: Mříž ve službách svobody. Blbnutí kol mříží může trvat léta. 
	Stačilo by málo: zavřít lidi ze sběrny za překupnictví, podílnictví, spolupachatelství. Kdo podniká ve sběru, má vědět, že každý sběrač, který v noci přinese desítky kanalizačních mříží, autorádia, mobily, stovky dopravních značek, kilometry elektrických drátů, je nezdědil, nýbrž ukradl. Na to není zapotřebí žádná nová legislativa ani velká politická shoda. Pohne s tím nová vláda? Ne. Kdo by se tím zabýval - velká politika je lepší věc než nějaké nudné mříže na kanálech. Leda by snad, chválabohu, do té kanalizační jámy spadl v noci sám pan Gross.

Co můžeme čekat od vlády
5.8.2004    Mladá fronta DNES    str. 08    Názory
    KAREL STEIGERWALD        
Grossova vláda - a co bude dál?

Jak se teď bude u nás vládnout? 
	Takto: novomanželé dostanou na pořízení bytu od vlády dvě stě tisíc. Nic nového. 
	Kdo bude mít z těch dvou set tisíc užitek? Peníze, jak už to u těchto podpor bývá, skončí v kapsách prodejců a výrobců bytů. Za dvě stě tisíc byt nepořídíš, zato ceny bytů stoupnou - možná právě o těch dvě stě tisíc. Proč chce vláda podporovat prodejce bytů, je záhada. 
	Už pomalu sto let trpí země bytovou regulací, z toho plynoucím nedostatkem bytů, předražováním a černým obchodem s byty, které mnohdy ani prodávajícím nepatří. Z regulace mají užitek překupníci, bohatí, kteří mají víc bytů a mohou je draze pronajímat, a lidé, kteří kdysi získali byt na příděl a dnes jej pronajímají na černém trhu. Původní ideou bylo, že regulace trhu s byty bude chránit chudé. Ale chudí včetně novomanželů na regulaci doplácejí: nájmy volných bytů jsou drahé, byty taky. Už pátá generace řeší existenciální otázku: jak žít, když nemám dostupný byt? Pět generací je trh s byty regulován - ve prospěch bohatších. I Grossova vláda se na to chystá. Dvě stě tisíc na byt můžeme brát jako metaforu podplácení voličů novomanželů. Asi to funguje kdo popadne dvě stě tisíc, má pocit, že něco drží - volný trh s byty je proti tomu jen neurčitý sen. Vláda na tom může stavět popularitu. Druhým oborem je oblast rázných zákroků typu předvčerejšího CzechTek. Tady může být vláda i reálně prospěšná. Odstranitelných nejapností v oblasti drobného občanského života se nabízejí haldy. 
	Skutečného vládnutí se zas nedočkáme - na to vláda nemá dost politické síly v pozadí. Dokud výsledky politických bojů, v daném volebním systému, budou tak těsné, jak jsou, budeme mít vratké vlády, i kdyby je neobsazovali lidovci, nýbrž přímo bohové. 
	Slaboučká vláda, jeden hlas přes a příslovečná politická nesnášenlivost - to je třaskavá směs. Jistě vybouchne. 

KRESBA: MIROSLAV KEMEL

Děti CzechTeku nás ohrožují málo
4.8.2004    Mladá fronta DNES    str. 06    Názory
    KAREL STEIGERWALD        
MLADÁ FRONTA DNES 

Bouřit se je krásné. Společnost, která nemá rebely, je chcíplá. Evropa chcíplá je - její rebelové produkují hluk a odpadky. To není vzpoura příliš vzletná. 
	Ale lepší rebely nemáme. Přepadli louku, zatížili krajinu exkrementy, dělali ohromný randál. Kdo má pro náboženství pochopení, musí uznat, že víra Tek je velká. Kdo se v Evropě dnes pro něco nadchne? Posměváčci řeknou - věřit decibelům a exkrementům v lese, co to je? Odpověď není těžká: děti Teku chtějí svobodu na louce a nic se nestarají o vaše úvahy. V čem je krása Teku? Babička pase kozu na louce - a náhle se slétnou (snad z nebes) desetitisíce, zavalí louku a spustí. Co my vyspělí považujeme za hloupost a naivitu, považují děti Teku za krásu a volnost. A proč ne? Bezpochyby došlo k poškozování cizí věci. Ale to právě Tek chce - ignorovat zvyky a práva starých - přilétat a odlétat jako ten zvuk jejich megabeden. 
	Tek je bezpochyby obrovský byznys. To děti Teku ještě nevědí - za svobodou číhá vždy něčí kasa. Až se to dozvědí, život jim ztěžkne. 
	Je hlavním tématem CzechTeku cizí louka, znečištěný les, plastové odpadky? Svoboda mládeže, která chce ječet, skákat, vstupovat na cizí pozemek? Je hlavním tématem ta spontánní potřeba - bouřit se jako hipíci v hluku mezi květinami? 
	Ne. Hlavním tématem je policie. První dny neviděla žádný trestný čin - třetí den, když jí to poručil ministr, už jej viděla. Ochrana majetku a vlastnictví je asi věcí úsudku ministrů. Kdyby se ministrovi zdálo, že majetek není poškozován - policie by mlčela ještě dnes? Je zákonnost věcí úsudku nějakého orgánu, nebo zákona? V sobotu to bylo nejtrapnější: policie hledala vedoucího Teku, nenašla. Nemohla zasahovat, nevěděla, kdo to vede. V pondělí, po Grossově pokynu, už zasáhla a Tek (vlídně) rozehnala. 
	Že se bouří mládež, je správné. Policie zasáhla nesprávně až na příkaz ministra. V příštích dnech si tuto větu ještě procvičíme: poškozený podal na policii trestní oznámení - nechránila jeho majetek. Uvidíme, jak jeho pře dopadne. Z toho pak odvodíme, jaký to máme stát. 

Kdyby se ministrovi zdálo, že majetek není poškozován - policie by mlčela? Je zákonnost věcí úsudku nějakého orgánu, nebo zákona?

Techno, které není...
3.8.2004    Mladá fronta DNES    str. 06    Názory
    KAREL STEIGERWALD        
Glosy 

Mluvčím hudebního běsnění CzechTek ve vsi Boněnov je podvodník Kohout, který, vydávaje se za Kavanova asistenta, kdysi obletěl na státní náklady celý svět. To vede k podezření, že za mluvčího šílených muzikantů se taky jen vydává, aby se zatřpytil v lesku jejich slávy. Tu věc potvrzuji, jsem to já, řekl slavný Kohout. Znamená to tedy, že to on není. Někdo se za Kohouta jen vydává, protože rozumí povrchnosti doby a práci s médii. Dnes nemá cenu to, co je, nýbrž to, co je něco jiného, co se za něco jen vydává, co se tváří tak, a je to pravý opak. Možná se jednou bude nejen o Kohoutovi, který není, nýbrž o celé naší době psát takto: Bylo to něco, co nebylo. Jako ta hudba na CzechTek. Kdo ji složil? Nikdo. Vzniká na místě slepováním toho, co složili jiní, zazní a zmizí. Odletí do vzduchu. Ach ta naše doba. Jen odpadky zůstanou...

Vládní křesla jako kořist dravců
3.8.2004    Mladá fronta DNES    str. 06    Názory
    KAREL STEIGERWALD        
Řekl nedávno divadelní režisér Rajmont: Na ČT Chalupáři, na Primě Major Zeman, Gross sestavuje vládu a vodí s sebou bachaře, který jest ctihodným politikem. Děje se něco? zeptal se divadelník. 
	Jistě. Nejhorším možným způsobem vznikla vláda, která už tu byla. Ptáci si přesedli, ten přilétl, ten odlétl, hejno zůstalo totéž, úsporně se o ministra zvětšilo. Smysl té vlády vystihl předseda Němec. Na otázku, zda US vstoupí do vlády za každou cenu, odpověděl trefně: Považujete naše tři ministerstva za nedůstojné podmínky? Má pravdu - kořist je to pěkná. Uchvátí-li ji ten pták či tamten, je jedno. Užitek z toho má jen pták držící kořist. My dole, pod dráty, můžeme si jít po svých. 
	Prezident vybízel Grosse k velkým politickým změnám a varoval před starými tvářemi. Bylo to jen nerealistické přání - politické změny jsou nepatrné a staré tváře převládají. Staronovou vládu proto nikdo nepřivítal. Grotesknost těch změn je zarážející a budí rozpaky. Málokoho napadá: mladí, ti to dobře zařídí.
	Co chtěli ti, kdo svrhli Špidlu? Totéž bez Špidly? Bez unie, bez lidovců? S komunisty? Každý kombinuje podle své nátury. Jedno je jisté a Grosse to poněkud omlouvá: tato pošpidlí vláda je stejně rozpačitá a matná jako ta Špidlova - protože obě odpovídají rozpačitým a matným výsledkům voleb 2002. Mít vládu sto jedna není žádný med. Kiksne antabus a je po vládě. 
	Prezident nemůže chtít velké změny - velké změny mohou udělat voliči, až budou volit. Zatím platí jejich minulá volba a podle ní je ČSSD plus lidovci a US ideální, dokonce jediné, byť hrozné řešení - když odškrtneme komunisty, které zaplať bůh zatím každý odškrtává. Kdo by chtěl jinou vládu a velké politické změny, musel by mít po ruce jiné volební výsledky. Má-li být Grossova vláda v duchu prezidentova přání odvážná, může to být jedině odvaha v nudném koridoru, který volby 2002 nadiktovaly: odvaha nebýt ani ryba, ani rak. Špidla padl vlastně jako "pravičák", za "reformy". Ale vládu nalevo od Špidly udělá jen ten, kdo se spojí s komunisty. Jenže tomu se zas rozpadne strana a bude mít taky po vládě. 
	Grossův tanec je produkt doby, ne Grosse. Po příštích volbách bude totéž? To je nejzajímavější politická otázka. Zas vláda nevláda, třebas ne nalevo, nýbrž napravo od Kalouska? Žijeme v marasmu, který voliči chtějí. A volič, jak známo, je bůh. 
	To se děje. Velké divadlo. 
KRESBA: MIROSLAV KEMEL

Vláda: bezobsažný zápas o funkce
30.7.2004    Mladá fronta DNES    str. 06    Názory
    KAREL STEIGERWALD        
Skoaliční smlouvou a programem byli hotovi raz dva. Voličstvo dostalo líbivá hesla, vhodná pro každou vládu na světě, a několik neodpovědných a patrně také nesplnitelných lákadel - co vláda komu dá. Zato jednání o rozdělení vládního panství probíhají s ohromnou vášní a nasazením. Ještě nikdy za patnáct let nebyla naše politika tak silně redukována na to nejtriviálnější: rozdělení moci. Kdo kde sedí a kdo koho přelstí, je důležitější než obvykle základní otázka: Co tam ti ministři budou dělat? Držení moci je nakonec to jediné, co má vláda k dispozici. Doleva nepůjde, jak si přáli Špidlovi straničtí kritici, nedovolí to středová část vlády. Napravo nepůjde také, nedovolí to Špidlovi kritici. Nic razantního od ní čekat nemůžeme, nemá na to ani mandát. Je to vláda drobných neviditelných pohybů, pletich, taktických přesunů a bitev ve sklenici vody. 
	Včerejší Kalouskovo vítězství je toho důkazem. Nedal ministerstvo zahraničí, efektní a bezpečný resort, socialistům. Gross chce přimáčknout Kalouska, ale Kalousek přimáčkne Grosse. Je to veliký politický zápas, jehož velikost je ale skoro neviditelná. O Grossovi říkají, že je praktik moci. Ale Kalousek také. Grosse klepl s lidoveckým rozmachem: Nejsme tu na dva roky jako tvoje vláda, jsme tu pro všechny vlády. To je možná smysl lidoveckého bytí: v každé vládě jsou už pro tu příští. Unie je na tom hůř: přitažlivé ministerstvo pro místní rozvoj (s ohromným přerozdělováním financí) jí ČSSD vzala náhradou za ministerstvo obrany. Tím změny končí. 
	Vláda bude mladší, než je u nás zvykem. Tato jediná změna není důsledek invaze mladých idejí, čerstvého větru a moderního pohybu. Mladé tváře katapultovala nahoru politická nehybnost. Proto jsou to tváře, které si s nějakou politikou obtížně dokážeme spojit. Vytvoří nikoliv vládu sebevrahů či vládu obětí, nýbrž vládu nehybnosti. Až sedne bojový dým, bude tu v jiném obalu totéž, co za Špidly. Kdo tomu nevěří, ať si připomene vládní většinu: jeden hlas. 
	Boje o osoby a funkce k politice patří. Když však v politice zůstane jen to, je zle. Vláda, která právě vzniká, se ničím lepším pochlubit nemůže. Může na ten boj ještě i zemřít. Tvůrce této vlády spojuje jen jedno: být v té vládě. A to nemusí vydržet dlouho. 

***

Boje o osoby a funkce k politice patří. Když však v politice zůstane jen to, je zle. Nová vláda se ničím jiným pochlubit nemůže.

Dejte milost Hoffmannovi
27.7.2004    Mladá fronta DNES    str. 06    Názory
    KAREL STEIGERWALD        
Zločinec a funkcionář KSČ Hoffmann má ve čtvrtek nastoupit trest. Z nepochopitelných důvodů jej nakonec nesoudili za zradu a spolupráci s okupanty, nýbrž za sabotáž. Rozsudku se dopracovali - čtyři roky vězení. Hoffmannovi je sedmdesát devět let. 
	Smyslem jeho procesu jistě nebylo, aby starý muž seděl v kriminále, nýbrž aby justice jasně formulovala, že zločin byl zločinem. To se stalo klopýtavě, Hoffmann je jediný, kdo byl za okupaci odsouzen. Bylo by na místě, kdyby mu prezident z důvodu lidskosti dal milost. Zločin známe, trest nepotřebujeme.

Mládí vpřed. Je to pěkný politický kýč
26.7.2004    Mladá fronta DNES    str. 06    Názory
    KAREL STEIGERWALD        
Sobotka, Gross a ten mladík Němec, co vede unii. I lidovecký Kalousek vedle nich vypadá jako starší pán. Mládež jde vpřed. Kdo má v politice rád živost, je rád. Jedním z největších politických kýčů je představa, že mládí je pokrok, že je lepší než stáří, že být mladý je už samo o sobě tvůrčí čin. Směšnost toto kýče odhalíme snadno. Existuje drtivý postřeh Jana Wericha: starý vůl byl jednou mladým volem. 
	Nestojíme před mladíky, které výkon a intelekt katapultoval k výšinám. Stojíme před politickými tvory, jejichž strmá kariéra přesně opisuje problémy jejich stran. Stát se v Unii svobody Němcem znamená, že unie už je se svou smrtí smířena a k odcházení do bezvýznamnosti si vybrala stejně matného průvodce. Být předákem ničeho může jen mistr Nikdo. Socialista Gross je v jiné situaci. Vede stranu, která je vnitřně rozlomená. Jsme blairovci, nebo lidé starého Šmerala? K tomuto hlubokému rozporu se Gross dobře hodí: znamená nic jako ideolog, ale znamená hodně jako šikovný praktik moci. 
	Od socialistů je rozumné postavit si ho v době schizmatu do čela. Až se proberou a vygenerují program a opravdové předáky, talentovanému chlapci poděkují. Paradoxně i ministr financí hraje tutéž roli. Co je naše sociální demokracie z hlediska ekonomického? Jen Škromachovy štědré hrsti? Jednou bude muset použitelný hospodářský názor mít - kde se vládne, tam jsou účty, součty, bilance. Mladý Sobotka je dobrý k nynějšímu překlenutí - až my socialisté budeme jinde, řekneme omluvně: To víte, tehdy ten kluk... 
	Naši mladí nejsou tvůrci nových směrů. 
	Jsou to relikty starých časů. Tváře, které si mají namlátit v mezičase. Prudké kariéry dělají politici v časech bouří - v časech klidu leze moudrý politik vpřed tempem hlemýždě. Kdo dnes září jako meteor, říká: Jsem jen světlo, které ozařuje velký problém v mé straně. Meteory pozorujme právě z toho důvodu. Dnešní Gross například není světlo rozvoje, nýbrž jas úpadku. 

Prudké kariéry dělají politici v časech bouří - v časech klidu leze moudrý politik vpřed tempem hlemýždě

Proč chtějí vrazi žít dál
24.7.2004    Mladá fronta DNES    str. 06    Názory
    KAREL STEIGERWALD        
Možná nás obklopují otázky pro naši lidskou existenci daleko závažnější, než je nějaká staronová vláda či pohyb nějaké pitomé daně. 
	Příklad: dva lidi zabijí ručně jiné dva lidi. S ostatky zacházejí strašně: vaří je v hrnci, pilují na kusy. Pak je zakopou na dvorku. Když čin vyjde najevo, přiznají se, jsou usvědčeni, jistota činu je stoprocentní. V určité fázi souzení obou nastane okamžik, kdy se bude zkoumat, zda se oba vrazi mohou polepšit, protože to bude důležité pro výši trestu a způsob věznění. Na tuto otázku odpovědí experti, odborníci. Ale co je to za odbornost, která tu odpověď zná? 
	Už mnoho let věříme, že vězení je tu od toho, aby se v něm člověk polepšil. Pomsta, odplata či zneškodnění pachatelů bylo zamítnuto jako barbarství. Žádné biblické oko za oko, zub za zub už neplatí. Platí, že zločin je svého druhu nemoc, pachatel je pacient, věznice léčebna, a soud tedy primář, který ordinuje lék trest. Vidí se v tom veliká modernost: řešení zločinu je odosobněno, nejsou u toho emoce, jen zákon. Nezabývá se jím oběť ani její rodina, nýbrž společnost, její neosobní instituce, jejichž cílem je právě ta léčba. 
	Když vám někdo přerazí nohu a bude vás škrtit a vám se povede útočníka zabít kudličkou, dočkáte se od neosobních institucí nikoliv pochvaly, že jeden darebák ubyl, nýbrž opletaček. Trestat darebáky smějí jen ony, ne oběti. 
	Teorie zločinců-pacientů vytvořila zločincům nakloněné prostředí. Jsme na to prostředí pyšní: zdá se nám, že zvětšilo naši lidskost a že od dob, kdy se za krádež chleba usekávala ruka, jsme postoupili vzhůru. Je to všechno velký úspěch profesionálních humanistů. Jestli je to úspěch lidskosti, je nejisté. Možná že oběti a příbuzní obětí mají na zločince- pacienty jiný názor než humanisté. Možná si spravedlnost představují jinak řečeno cynicky, se vší hrůzou: proč bys měl a směl žít, když jsi vařil bližního v hrnci? Oběť možná nepotřebuje, aby se pachatel napravil - možná potřebuje odplatu, trest, zadostiučinění. Jak kdy. Jak velká musí být duše, která řekne bez hořkosti: Tady ten pán vařil v hrnci našeho strýčka, ale nezlobte se na něj, už se v kriminále napravil? Možná že duše, která toto řekne, není velká, nýbrž také nemocná. Ovšem toto řečeno obecně, filozoficky, zní jakoby správně: netrestat, napravovat, každý je lidská bytost. Nikoho nenapadne, že autor té teorie je divný tvor. 
	Ví vůbec někdo, kolik zločinců se v kriminále napravilo? Jsou spočítáni? A proč by se právě v kriminále měli napravit? Žijí tam v extrémním prostředí plném násilníků, zdevastovaných bytostí, sexuálního týrání a krutosti. Člověk, který vařil občany v hrnci, je ve vězení vystaven nejen kruté "spravedlnosti" odspoda, to jest těch zločinců, kteří se činu tak odporného nedopustili, ale i krutosti a ponižování shora, od zločinců ještě hroznějších. To je prostředí, které vede člověka k polepšení? Této nauce máme věřit? Vždyť to je téma laciných nábožných kalendářů. Vrahové většinou byli v kriminále nejprve za něco "menšího", na výcviku. 
	Je to divný paradox: když už se vrah polepšil, proč chce dál žít? Lpí na životě, protože mu jeho zločin nepřipadá tak hrozný a protože ho umí sám před sebou omluvit. Žádné polepšení, nýbrž jen chuť žít, přežít, udržovat svou ničemnou existenci v chodu. To je to polepšení? 
	Zhrubnutí dnešního zločinu možná nezavinily akční filmy, nýbrž naopak náš humanistický postup: trest není velký, vrah se může i polepšit. Tedy ani život zabitého není vysoko ceněn. To je pak štráchů pro jednu vraždu. Však se pak polepším. 

Jak velká musí být duše, která řekne bez hořkosti: Tady ten pán vařil v hrnci našeho strýčka, ale už se v kriminále polepšil. Možná, že duše, která toto řekne, není velká, nýbrž taky nemocná

Jen selhání. Ale čí?
22.7.2004    Mladá fronta DNES    str. 06    Názory
    KAREL STEIGERWALD        
Bude za policii její šéf někdy odpovědný? 

Co to je vlastně ta politika? 
	Volby, hlasy a jak si ti páni nahoře nadávají? 
	Když jednou jeden policista začne na živé ulici střílet po občanovi, který jde zločinně na červenou, je to selhání jednoho policisty a policejního prezidenta to nemusí zajímat. Všude se čas od času někdo zblázní a prezident policie tu není od toho, aby řešil, že se jeden policista náhle zcvokne. Je tu od koncepcí, směru policejního vývoje a globálního řízení bezpečí země. Když se zcvoknou dva policisté, pořád je to ještě jen selhání dvou lidí, policista by řekl: dvou lidských faktorů. Prezident policie je od nich daleko, vysoko... 
	Napište si ale na papírek, co všechno policie za poslední léta vyvedla. Seznam je to dlouhý, hořký, výsměšný. Není trapnosti, aby na něm nebyla. Podplácení, přehmaty, podíl na zločinu... Je ten seznam stále ještě jen seznamem jedinců, kteří selhali, nebo už něčím víc? Je prezident policie a jeho nejbližší sbor stále ještě vysoko, daleko? Nepatří už sami na ten seznam? 
	A to je právě politika: kdo si myslí, že prezident policie na svou práci nestačí, ruku nahoru. Kdo si myslí, že na ni stačí, nech ji dole. Je už seznam policejních ničemností dost dlouhý, aby prezident šel? Nebo má protiseznam: Můj program na ozdravení policie? Opozice by měla usilovat, seznam v ruce, o jeho pád. Prezident by se měl bránit: Takto s policií mávám, takové mám výsledky. Politika je, že buď padne, nebo ne. 
	Nic takového se neděje. Policie množí své jurodivé činy, prezident je klidný, sebejistý, nic mu nehrozí, všechno mu v úřadě klape. My si myslíme, že politika je, co řekl Kalousek či Gross. Co se děje v policii, je věc odborného prezidenta, ne naše. I když kulky už nám hvízdají kol nevinných hlav...

Vláda s lidem, pro lid, mezi lidmi
21.7.2004    Mladá fronta DNES    str. 06    Názory
    KAREL STEIGERWALD        
Koalice se včera dohodla: jsou k dispozici dva roky, využijme je za každou cenu. Vládní slasti si žádná ze tří stran odepřít neumí. Asi by jí to vlast neodpustila. 
	Do politického jazyka přeloženo: dohodli jsme se, na čem se vždy dohodneme. Vybrané zákony musí schválit minimálně polovina ministrů každé vládní strany. Je to zákon proti paktům s komunisty i proti převaze socialistů nad malými kolegy. Socialisté, kteří protestovali proti údajné nadvládě unionistů a lidovců ve Špidlově vládě, mohou se divit: nadvláda bude větší. Pro pedanty je to i zpráva o složení vlády: z dosavadních tří lidoveckých a unijních ministrů polovinu neuděláš. Budou tedy čtyři, nebo dva? Jde o druh veta - dva unionisté srazí socialistickou většinu? Ale vláda je vláda, ne dohoda: když vláda něco odhlasuje bez ohledu na dva unionistické kverulanty, usnesení bude platit, i když včerejší dohoda už ne. Je to pořád dokola: organizátor vlády chce do dohod vtisknout, co je nevymahatelné: kooperaci a loajalitu koaličních stran. Čím víc se o to snaží, tím je zřejmější, že obě hodnoty leží dnes hodně nízko.
	Vládní program, to jest to, kvůli čemu běží současná řežba a co je pravým smyslem vládnutí, je stále věc neznámá. I podivný Kavan říká: loajalita k vládě ano, ale k jakému programu? Grossův postup je jasný: nejprve loajalitu, rozdělit křesla, a pak se dá dohromady program - jako dohoda vítězů té dělby. To je redukce vládnutí na to nejtriviálnější: chytni moc, pak se dohodneš, proč ji máš. Šalamounsky na tento postup reagoval klub poslanců ČSSD: s koaliční vládou už teď souhlasí, ale podporu ve sněmovně jí dá až podle programu. 
	S programem, bude jednoduchý a jasný, půjde Gross i mezi lidi. O důvěru sněmovny, říká, mu tolik nejde, je to instituce odtržená od lidí. Naposledy šli mezi lidi jakešovští komunisté s novou ústavou. Gross oživuje dávnou politiku: proti parlamentu, té žvanírně, s lidem, pro lid. Ostřejší útok ústavních hodnostářů proti parlamentnímu systému tu patnáct let nebyl. Ale i pro Grosse je to útok nebezpečný. Lid sám jeho straně a vládě nedávno řekl: ne. Proč ho tedy neposlechl? 

***

Organizátor vlády chce do dohod vtisknout, co je nevymahatelné: vzájemnou kooperaci a loajalitu koaličních stran

Vláda se sama chce dát na řetěz
17.7.2004    Mladá fronta DNES    str. 06    Názory
    KAREL STEIGERWALD        
Kalousek kdysi (před dvěma týdny) řekl, že nejdůležitější při tvorbě nové vlády je vzájemná důvěra. Čas pokročil, dnes hledá příští vláda řetěz, kterým by se podílníci na vládě spoutali. O vzájemné důvěře nemůže být řeč. Lidovci už dnes chtějí seznam zákonů, při nichž bude vláda jednotná. 
	Podstata je tato: lidovci a unionisti by se neradi zapletli s komunisty, zatímco někteří socialisti by se s nimi zapletli rádi, lépe by se jim vládlo. 
	Kasal by nejraději sestavil seznam všech zákonů, které by dvouletá vláda přinesla, aby pro komunistické poslance nezbyla ani škvírka, do níž by vložili své temné hlasy. Škromach by takový seznam nejraději roztrhal. Upřímně říká, že na nějaké protikomunistické pojistky by nikdy nepřistoupil. No vždyť: prohlasovat vládu tzv. koalice sto jedna hlasů a pak vládnout s hlasy komunistů - nic příjemnějšího by socialisty vzor Škromach nemohlo potkat. Bylo by to naopak to nejhorší, co by mohlo potkat druhé dva členy vládní koalice. Dočkáme se tedy velmi pevné koaliční smlouvy s předepsanými zákony, s termíny, možná i s počtem hlasů, které ty zákony dostanou ve sněmovně. 
	Jaký smysl taková dohoda má? Přeci žádný: členové koalice mohou vždy dělat, co chtějí, co myslí, co dokážou. Jsou to svobodní politici ve svobodné zemi, jejich dohody platí, pokud platí, nic víc, nic míň. 
	Socialisti se mohou stokrát zavázat, že se s komunisty nespojí: tento závazek bude platit jen do chvíle, kdy jej poruší. Pak řeknou: Copak můžeme za to, že komunisti hlasují s námi? Vždyť se to ve sněmovně stalo už mnohokrát všem stranám, že s nimi komunisti hlasovali. 
	Česká politika je v úpadku. 
	Možná už by mělo nějaké nevinné dítko vzkřiknout: Vždyť ti komunisti a socialisti mají k sobě lidsky i programově nejblíže, pročpak nedělají svou vládu? Jsme svědky podivných výkrutů: všichni by nejraději dali všem huby na zámek, ruce na řetěz, nohy do klády. Jak to však udělat ve svobodné zemi? A jak dodat vládě pocit, že má jednotící smysl? 
	Seznamem nezávazných závazků? 

***

Podstata je tato: lidovci a unionisti by se neradi zapletli s komunisty, zatímco někteří socialisti by se s nimi zapletli rádi

Lidožrout a radní z Ostravy
16.7.2004    Mladá fronta DNES    str. 08    Názory
    KAREL STEIGERWALD        
Ostravští komunisté oslaví VŘSR a radnice jim na to přidá pěknou sumu. Že komunisté oslavují převrat, který vystavil Rusko a okolí obrovskému lidskému utrpení, je na místě. Co jiného by měli komunisté oslavovat než zrození vrahounů? Podivné však je, že na to oslavování přispívá město z veřejných peněz. Přátelé ostatních podivných výročí, třebas narozenin Hitlera, by se měli ozvat. Když komunisti, proč oni ne? 
	Naivní radnici možná spletlo, že oslava se jmenuje "Za mír, přátelství a spolupráci lidí dobré vůle". Této kouřové clony používal už lidožrout Stalin. Že jí dnes uvěří radní v Ostravě, je tragikomické.

Postřehy dne
15.7.2004    Mladá fronta DNES    str. 06    Názory
    KAREL STEIGERWALD        
MINISTR ŠKROMACH chce 5,5 miliardy na boj s nezaměstnaností. Odbory namítají, že je to málo. Desetkrát méně než ve starých zemích EU. Odbory si ale nevšimly, že nezaměstnanost v těch zemích není díky desetinásobným dotacím desetkrát menší, nýbrž podobná jako u nás. Škromach by měl ukázat statistiku, kolik peněz se na boj s nezaměstnaností vydá a kolik nezaměstnaných to zaměstná. Jaký je vztah mezi vládními boji proti nezaměstnanosti a nezaměstnanými? Mělo by se také vyzkoumat, kolik nezaměstnaných svými neuváženými zásahy vyprodukuje sama vláda. 

KLECE, které zakázal ministr s hezkým jménem Kubinyi, neměly by se ničit. Určitě se hodí v politice. Kolikrát si člověk, když slyší nějakého činitele, pomyslí, bože můj, dejte ho do klece! Protože politiky nikdo nechrání, nebudou stížnosti, nýbrž radost. Kdo by si nepřál vidět svého neoblíbeného politika v kleci!   

ODS, lidovci a Zieleniec tvoří v europarlamentu jednu buňku - jsou spolu v klubu eurodemokratů. Pokud se navzájem nesežerou, bude to dobrý příklad pro doma, kde by se sežrali. Kdybychom měli jiný volební zákon, zahnal by je i doma do jednoho houfu.   

POLITIKŮM, kteří sestavují vládu, je horko. Jen jim. Nám ostatním je zima. Kdy už bude léto? Nikdy? 

ZDENĚK ŠKROMACH   
FOTO: MAFA-MICHAL SVÁČEK

Neokoalice v čase nula: stále mlha
14.7.2004    Mladá fronta DNES    str. 06    Názory
    KAREL STEIGERWALD        
MLADÁ FRONTA DNES 

Tak už to konečně víme: vláda požádá o důvěru v polovině srpna.
	Víme také, co povstalo z včerejšího jednání koalice. Příští vláda bude pokračovat v reformách veřejných financí, bude zlepšovat podnikatelské prostředí, zjednoduší právní řád. Podpoří rodiny s dětmi a venkov. Nejzajímavější téma je sociální systém. Nelze očekávat zásadní změny, ale lze počítat s jeho zjednodušením a s tím, že bude lépe odrážet stav veřejných financí. 
	To jsou všechno ušlechtilé věci, ale vynalézavý politik by dodal i další, například vymahatelnost práva nebo omezení počtu mrtvých při autonehodách, nehledě k zvýšení porodnosti. I když je těch témat dost, nic to neříká, jak na ně vláda půjde. Cestou Škromacha, nebo Němce? Pokračovat v reformě veřejných financí? V které? Té Špidlově, co kvůli ní Špidla padl, ačkoliv její přínos pro zmenšení státního dluhu byl zanedbatelný? V jiné? Co to znamená zlepšovat podnikatelské podmínky? Zdanit pořádně bohaté? Zkrátka - první přiblížení k vládní shodě neznamená nic. Kam se neokoaliční představa o vládě bude ubírat, dozvíme se asi později. Před Špidlou se budou pánové muset poklonit: jinou domluvu než on, chtějí-li mít vládu, nevymyslí. 
	Aby k tomu našli shodu a zároveň tu shodu prodali jako novinku, budou muset vyvinout velkou míru novořeči. Mistrem tohoto nejazyka je právě příští předseda se svým vysvětlením, co čeká sociální systém: žádné změny (ujištění pro staromilce) krom změn (pro novomilce). Že má sociální systém odrážet stav veřejných financí, je radikální novinka. 
	Novinkou může být i jeho zjednodušení. Ale může také znamenat cestu zpět, kdo to teď ví. Ani poslanecké bianko podpisy nejsou prý bianko. Když se Gross s nikým nedohodne, nebudou závazné. Když se dohodne, závazné budou, ale zavazovat k ničemu nebudou. 
	To poslední je možná hlavní smysl koaliční vlády. Všechny tři partaje chtějí do vlády, ale žádná nechce do zajetí. Vznikne-li tato nesourodá vláda, čekají nás dva roky nesmyslných půtek tří slábnoucích diadochů. 

Všechny tři partaje chtějí do vlády, žádná nechce do zajetí. Vznikne-li tato vláda, čekají nás dva roky nesmyslných půtek tří diadochů.

Vládní program - netřeba
13.7.2004    Mladá fronta DNES    str. 06    Názory
    KAREL STEIGERWALD        
Ať tak či onak, jednoho dne dorazí předseda Gross k ožehavému tématu: program nové (rozuměj staré) koalice. Jeho obrysy vymezili lidovec Kalousek: Špidla plus napravo od něj a socialista Laštůvka: Špidla plus nalevo od něj. Společný terén těchto politických množin se jmenuje "nic než Špidla". Špidla byl však příčinou pádu minulé vlády. To je mrzuté. 
	Škromach nevylučuje menšinovou vládu s podporou komunistů. Straší tím lidovce a unii. Nejvíce však straší Kalouska, který jej strašil větou: Budete to tentokrát mít drahé, Škromachu a Grossi. Komunisté však dodávají: Ano, jdeme do toho, ale s programem Škromach plus nalevo od něj. Na to mají socialisté pádnou odpověď: Může také být vláda Gross plus napravo od něj s unií na konci té pravice. Tím straší komunisty. Potíž je, že nikdo neví, kde je Gross a kde je ta unie, když už není. Dočkáme se i strašení z unie. Patrně si dají jako podmínku účasti ve vládě, kde je zatím nikdo nechce, ale všichni potřebují, nějaké razantní všeobecné téma, které nikomu nevadí, protože nic neznamená, a které mají lidé rádi. Například snížení výdajů na státní správu. Bez této podmínky unie do vlády nepůjde. Pokud situace vyzraje, od té podmínky upustí, aby zabránila vládě s komunisty. 
	S programem jsou potíže. Musí být hodně nalevo, musí ovšem také obsahovat středové prvky a společné zdanění manželů, k němuž se z druhé strany musí připojovat prvky takzvaně liberální až mírně středopravicové. Vznikne tak zajímavé zvíře: na hlavě rohy z unie, socialistickou tlamu přežvýkavce vpředu, uvnitř lidovecký bachor s knihou a dole komunistické drápy dravce a vzadu zadek. 
	Je srozumitelné, proč a jak toto zvíře vznikne. Potíž je, že není jasné, jak bude žít: masožravý býložravec s drápy a parožím? Čím jej například budou živit? Žere takové zvíře jen neškodná lejstra úředníků, nebo přímo ty úředníky? Vyžaduje zvyšování daní, či polyká jen boháče, jak si myslí Škromach? Boháčů není moc, krmit jimi zvíře dlouho nevydrží. Pokud žere jen státní úředníky, je to dobré: je jich mnoho a neustále přibývají. Nejlépe se polykají daně. 
	Grossovo úsilí takového tvora vymyslet naznačuje, že musí mít mimořádné a neznámé přednosti - kdo by se s tou bestií jinak namáhal? Gross sám je zajímavý tím, že nemá žádné návrhy, případně přijme všechny návrhy. Ví, že slova na papírech, takzvané programy, jsou jen ty papíry, nic to neváží, smysl to nemá. Můžeme se dočkat jakéhokoliv programu. Naše metaforické zvíře může vypadat všelijak. Je to jedno. Problém vězí v něčem zcela jiném, než je nějaký program: jak pevně svázat neposedné poslance v dostatečném množství do jedné sítě? I hlupák chápe, že to není otázka idejí, plánů, záměrů, jak vládnout, nýbrž otázka cukru, kudly, opratí, prebend, antabusu a chomoutů. Vládní program, podobně jako předběžný bianko podpis poslanců, není k ničemu. Nejlepší by bylo, kdyby obsahoval všechny známé politické ideály. Napsat takový program není těžké. Těžké je donutit poslance, tu zpovykanou čeleď, k pořádku. 
	Možná by však bylo rozumné žádný program nedávat. Nikdo by se pak nehádal, kdo je od koho nalevo, a byl by klid. Jak říká sám Gross: Pokud nastane situace, nalezneme postup, který vytvoří jinou situaci. 

KRESBA: MIROSLAV KEMEL

Teď Bielesz. Grebeníček až pak
9.7.2004    Mladá fronta DNES    str. 06    Názory
    KAREL STEIGERWALD        
Mladá fronta dnes

Včera jednal Gross s komunisty. Vládu však bude sestavovat s US a lidovci. Komunisti přijdou na pořad až později, během vládního provozu. Teď je nepotřebuje. Má Bielesze. S KSČM se nedohodl. To přijde později. 
	Vládní krize povstala z toho, že ústřední výbor socialistů nedal nedůvěru Špidlovi, nedůvěru vyslovil vládní koalici. Proto Špidla abdikoval. Nějak se to ale otočilo, Špidlu nemají, vládu jim Gross naopak chystá tu, co už měli. Většina socialistů chce vládu levou, proto padl Špidla. Vezměme to jako metaforu věcí příštích: Gross s Iblem a Škromachem, proti nim Grebeníček, Filip, Kováčik. Jediný z nich není komunistou - mladý Gross. Socialisti se zalekli svého vlastního, pár dní starého puče - dnes už vezmou každou vládu, kterou jim Gross dá. A co jim dá? 
	Špatně jsou na tom lidovci. Kam až je to zmírající Grossovo těleso zavleče, čím je nakazí? Za dva roky hodlají dělat novou vládu, tentokrát středopravou. Stojí rizika toho dvouletého cachtání za to? Aby jejich pěknou vyjednávací pozici pro pobyt v každé vládě neobsadilo nějaké vzmáhající se Zieleniecovo či jiné těleso. Bůh dnes suď, co věští výsledky eurovoleb. Kalousek musí infekční sestavu, řekněme zlomyslně, Gross-Kott velmi pečlivě prohlížet. 
	Hůř je na tom Unie svobody. Po vší nabubřelé vychloubačnosti se zdá, že vleze už do každé vlády, jen když je to vláda. Politická setrvačnost je nepěkná věc: unie už není, ale její zadky se ještě pár let budou vrtět na židlích poblíž vlád tak, jako i dnes tam ještě potkáš zbloudilého sirotka z ODA. 
	O tom měl jednat Grebeníček s Grossem: až tě ta tvoje koalice znaví, přijď. A Gross, pište si, přijde. Včera bylo brzy, zítra bude včas. 
	Ačkoliv jsme svědky mrzkého politického handlu, v němž voliči neváží nic, naši profesionální představitelé občanské společnosti mlčí. Žádné petice, natož hnutí „Děkujeme, běžte“ či tisíce na náměstích. Kde jsou cituplná prohlášení umělců, kde dialog otce Svěráka se synem, který by nám to objasnil? 
	Co? Že Gross je nadaný praktik moci. Bere každou. Politika je divadlo: Grebeníček Grossovi včera nic nedal, protože Gross nic nechce. Gross nic nechce, protože nic nepotřebuje. Teď. 

***

O tom měl jednat Grebeníček s Grossem: až tě ta tvoje koalice znaví, přijď. A Gross přijde. Včera bylo brzy, zítra bude včas.

Na obzoru může být jen špatná vláda
8.7.2004    Mladá fronta DNES    str. 06    Názory
    KAREL STEIGERWALD        
Setkání Topolánek Gross nic nepřineslo. Ani nemělo. ODS nemá žádnou příčinu k vstřícnosti. Setkání mělo jediný smysl: potvrdit, že nic nebude. 
	Vládu musí Gross hledat jinde. Už včera mu nabídl kolísající odpadlík Bielesz východisko: bude se rozmýšlet (v noci se možná už rozmyslel), že přenechá svůj poslanecký mandát náhradníkovi, který pro vládu prý je. Tak by stojednička vznikla. Může však vzniknout ještě jinak. Variant je mnoho, chybí jediná: ta seriózní. 
	Každá z možných kombinací něčím čpí. To něco se jmenuje korupce. Byl by to pěkný vrchol pyramidy: po policistech, fotbalových rozhodčích, soudcích a auditorech by k celému tomu blátu přispěla i sněmovna. Politicky počítáno, neexistuje dnes žádná stojednička. Žádný poslanec, který ke Grossovi zítra přiskočí, nevyvrátí, z jak nízkých důvodů to udělal. Grossův problém není, že má tolik či tolik poslanců, jeho problém je hlubší: nemá žádný politický koncept, kolem něhož by se mohlo dostatečné množství poslanců shluknout - má jen motiv mít vládu, ať to stojí cokoliv. Takovou, hrůza hrůz, nakonec mít i může. Jinou ne. Politický důvod se ani nenamáhá vytvořit. Se Špidlovou koalicí bylo možno nesouhlasit, ale dalo se jí rozumět. Co chce, říkala jasně. Grossův manévr je nepochopitelný: koalice se sama pro přílišnou "pravicovost" zruší, aby se totéž, zhoršeno o politické šrámy z vládní krize, opět s týmiž "pravicovými lidmi" bez Špidly ustavilo? 
	Na levicovější vládu, jak požadují mnozí socialističtí poslanci, má ČSSD málo mandátů ve sněmovně. Přibrat komunisty - jasný hrob. Zavěsit vládu na úspěch či krach Kottovy léčby? 
	To má prezident podepsat? 
	Česká politika prožívá svou uličku hanby. 
	Sestav vládu, ber kde ber, stůj co stůj, plať co plať. Jedno jediné Gross neudělá (a měl by): nepředloží politickou koncepci své vlády, aby k ní mohl zvát poslance. Co slibuje držitelům mandátů, když je vybízí, aby jeho vládu podpořili? Socialistům "půjdu doleva víc než Špidla", lidovcům "zakážu potraty", unii "přidám na liberalismu"? 
	Kdo chce zjistit, co Gross opravdu říká, ať přemýšlí: proč Bielesz tolik kolísá? Zvyšuje cenu? To by bylo podezření velmi ošklivé. Ale jak ho chcete, vy a Bielesz, v dnešní vřavě vyvrátit? 

***

Dnes neexistuje žádná stojednička. Žádný poslanec, který ke Grossovi zítra přiskočí, nevyvrátí, z jak nízkých důvodů to udělal.

Gross je teprve na začátku
3.7.2004    Mladá fronta DNES    str. 06    Názory
    KAREL STEIGERWALD        
Gross byl prezidentem pověřen. Je to krok, který prezident udělat musí, pokud nechce jít cestou Tošovských nicotných vlád. Není to však konec dramatu, nýbrž začátek. Prezident má k příští vládě dvě podmínky: solidní většinu bez účasti komunistů. Může je Gross splnit? 
	Jak vznikne jistota, že Gross dodrží podmínku - bez komunistů? Copak může předem zaručit, že jeho vládě KSČM žádný rozhodující hlas nedá? Už třeba jen z toho důvodu, aby Grosse před veřejností diskreditovali, mohou pro něj hlasovat třeba masově. Jedinou cestou je, že Gross bude mít většinu předem známou, slíbenou a už zítra veřejně deklarovanou. Může, dejme tomu, dokázat nejen stojedničku, ale i stodvojku nebo stopětku. Otázkou je, uzná-li prezident například stý hlas nestabilního poslance Kotta za onu požadovanou vládní věrohodnost. Ani další případné Grossovy nákupy, jak se o nich teď šíří drby, nemohou mít jiný charakter: byli by to jen náhlí přeběhlíci, koupení a zkorumpovaní zbožím či úřadem nebo jen rajským slibem, blekotající případně cosi o vlasti, která volá, o stabilitě či hrozbě rozvratu, kterou právě svým podivným skokem do vládní jámy zachraňují. Jiné hlasy než takové vládní koalice nikde nenakoupí - nejsou. Solidní politická dohoda, z níž plyne vládní většina, na obzoru není. Kdo s kým a o čem by se dohadoval? Nic jiného než nečisté tahy Gross veřejnosti a prezidentovi nabídnout nemůže. 
	Jak stabilní vláda vznikne s podporou takto podezřelou a nečistou? Už teď je divné, že mrtvá Unie svobody k sobě přibrala toho Kotta má unie ještě nějaký ideál, nebo už jen prebendy, kancelář, auto poslaneckého klubu a sladkou vizi dvou státem placených let? Kdo je v unii slušný, měl by prásknout dveřmi! 
	Gross, běda, může svou vládu podpořit jen hlasy pochybnými a založit jí tak nepochybně pochybnou budoucnost - na měsíc, dva, tři. Podpora hrstky všelijak sehnaných, náhodně přistrčených, či jak se říká v politickém a obchodním žargonu "nakoupených" hlasů je vždy nejistá, viklavá, mizí sama sebou. Vždyť stačí jen, aby se jednomu poslanci trochu zhoršila léčba, on nepřijde a je po vládě. Spokojí se s takovou stabilitou prezident? Ústavně řečeno - musí, když Grosse v budoucnu jmenuje předsedou vlády a když tu vládu sněmovna schválí. Hlasy pro vládní převahu a trvalejší spolupráci existují v jednom lákavém rezervoáru: jsou to hlasy komunistů. Otázkou by však bylo, kolik by jich Gross koupil a kolik jeho vlastních lidí by mu za odměnu uteklo. Mohlo by se stát, že úbytek v řadách socialistů by byl větší než komunistický nákup a Gross by se ocitl zas tam, kde byl, navíc s nálepkou komunistického kolaboranta. 
	Tu nálepku chystají mnozí lidé už teď i prezidentovi: jakmile jmenuje Grosse, který vezme podporu komunistů, neřkuli, že by jim dal vládní místo, je tu mediální senzace: Klaus je, jako byl Beneš v únoru! 
	Před Grossem však stojí složitější úkol než zavléci prezidenta do pletek s komunisty - nabídnout vládu, která by představovala změnu. V tomto složení parlamentu? 
	Možná však je Gross skutečná chytrá horákyně a ví, jak to vše splní. Čekejme na to překvapení. 
	Více se však pravdě podobá, že zažijeme druhé kolo, další kolo, nové volby. Jen tak se vyhneme, říkají vtipálkové, vládě první české železniční... 

***

Gross, běda, může svou vládu podpořit jen hlasy pochybnými, a založit jí tak nepochybně pochybnou budoucnost - na měsíc, dva, tři. Podpora hrstky všelijak sehnaných a přistrčených hlasů je vždy viklavá.

Dinosauři do vlády?
1.7.2004    Mladá fronta DNES    str. 06    Názory
    KAREL STEIGERWALD        
Předseda Zaorálek se diví, že prezident nepozval k prvnímu kolu konzultací komunisty a US. Je to prý závažná věc a nepatřičné zasahování. 
	Vystihuje to postavení komunistů. Zaorálkovi po nich pochopitelně nic není, ale jako tribunečka, z níž lze plísnit prezidenta, se hodí. Zaorálek, ruku na srdce, by si jistě sám přál, aby komunisty už konečně odnesli čerti - jenže jsou tu, mají zástup poslanců, tak s nimi pracujme. Nemusí to být hned vláda, může to být i pouhý nadávací prostředek. Ale vláda to, koneckonců, může být také. Nebo nějaké souvládí. Socialisty brzy napadne pěkná výmluva: volili vloni prezidenta, proč by letos neschválili vládu. Nakonec, když si jdete do sněmovny pro důvěru, nemůžete předem říkat, že ji od některých neberete. Soutěž těch, kdo se vychloubají "My s komunisty nikdy", s těmi, kteří odvážně provokují "Komunisty bereme", je zajímavá: často jsou to titíž hráči na obou stranách. 
	Téma, zda a nakolik se komunisté uchytí u příští vlády, se dere do popředí. Je dobré hlasitě je odmítat, ale zas ty jejich hlasy... hodí se. Komunisté si jistě myslí, že nastává jejich hvězdná hodina - bude se dělat vláda, oni budou u toho! Nebudou u ničeho a příští vláda se jich zas nebude týkat. Čeští komunisté jsou pro politiku nepoužitelní. Nepasují k ničemu, vypadají jako vyhynulé zvíře. Myslí si, že se s nimi bude jednat, že budou dělat spolky a dohody, že jejich dvacet procent je už nějaká síla. Je to omyl, osmdesát procent těch ostatních patří do jiné ohrady a komunisty budou jen tahat za nos. Koneckonců i pro komunisty by pobyt v blízkosti vlády byl smrtelný, v tom má Grebeníček pravdu: jejich voliči nechtějí nějaké vládní úřednictvo, našli by si jiné rozvraceče. 
	Často se zdá, že se komunisté šplhají, píď po pídi, vzhůru. Je to optický klam, kterému sami propadají: mají hlasy, s těmi se ve sněmovně obchoduje, protože platí. Dál ale nic. Pozorujte Grosse, jakmile po komunistické spolupráci sáhne, zahyne. Je to svízelná situace, bude muset zahynou bez komunistické asistence. Komunismus u nás je dnes jako žralok musí to být stalinské, jinak to není. V tom je komunistická trvanlivost, ale také nedostatek. Jejich 41 danajských hlasů se hodí do sčítání, ale vládnout s nimi nelze, k ničemu dál už nepasují. Že by šlo a chtělo se u nás dnes, po tom všem, aplikovat stalinismus nebo Ransdorfovy blázniviny jinak než potoky řečí? Koalice se stalinisty, i kdyby měli třicet procent - to je jistý zánik všech partnerů. 
	Vládní krize, pády vlád a následná vyjednávání vždy znamenají dočasný úpadek demokracie - každý chce trhnout něco pro sebe, vize, ideály a témata jdou k čertu - vpředu jsou falešné sliby, taktiky, strategie a medy namazané kol huby. Dnešní krize bude zvlášť vydatná: vláda na obzoru není. Politici si to musí prozkoušet, ochutnat, než se uchýlí k volbám. Kdo by si přál smrt ČSSD, bude držet Grossovi palce: Přiber komunisty! Nalož si na bedra floskule nenávisti, staré marxistické krámy, to stranu zabije. 
	Od komunistů jsme ještě nikdy neslyšeli, jak by vládli. Říkají jen, co nenávidí a že v kapse mají dobro pro lid. Kdo se chytneš, vyzkoušej si je. 

KRESBA: MIROSLAV KEMEL

Grosse by měl prezident vynechat
30.6.2004    Mladá fronta DNES    str. 06    Názory
    KAREL STEIGERWALD        
VLÁDA KONČÍ: proč se tak stalo a co bude dál? 

Užijte si té komedie: Gross něco rozehrává, vidí určitý prostor, chce ještě kus času, jedná a vláda mu zraje pod rukou. 
	Někteří podivíni už sestavují novou vládu - ze jmen hrůzných, bizarních i možných. Smysl to nemá žádný: Grossovi žádnou vládu nikdo soudný neschválí. Už se mu rozpadl i klub US, je po koalici, stejně jako je po vládě. Je Gross jediný, kdo to nevidí? Věří, že je povolán dělat vládu, že je mu známo, jaká ta vláda bude a proč a jak bude vládnout? Nebo chce říci: sestavím vládu jen proto, že je to možné? 
	Možné to není, ale budiž. Ať to Gross raněný slepotou dělá. Horší je, že mu to ČSSD trpí - jaká je uvnitř té strany panika, že dá do popředí tohoto neurčitého politika čehokoliv, co jen čpí mocí? Nemají někoho věrohodnějšího? 
	Čeká nás období her na slepou bábu. Prezident pověří Grosse - měl by, protože socialisté, vítězové minulých voleb, jej už pověřili. Gross si to několik týdnů bude užívat, sestaví si vládu, pak půjde do parlamentu propadnout. Prezident pověří dalšího kandidáta. Ten už bude rychlejší, vezme svůj úkol jako svého druhu formální hru. Třetího hráče vyšle předseda sněmovny. Pak teprve přijdou volby. 
	Všichni krom právě toho Grosse budeme vědět, jak to je. Dá se zadost ústavě, pro politiky to bude dobrý výcvik. Teprve pak, asi za rok, budou ty nové volby. Jejich výsledek je už dnes znám: bude nijaký. Vznikne vláda, chválabohu bez Grosse, ale stejně slaboučká, kymácivá, brzy zas padne. My voliči bychom chtěli vládu pravou, ale s nějakými levicovými rysy, nebo naopak levou, dosti doprava. A takovou změť nám volby dají. 
	Pokusy s Grossem by si mohl prezident odpustit, i když je to obtížné, protože zvyklosti i taktika jej povedou k tomu, Grosse naopak pověřit. 
	Pro pravici nemusí být další levicové ztrapňování nevýhodné. Ale pro republiku je situace "Ať se v tom Gross vycachtá" nevýhodná čas nám plyne všem a škoda ho. 
	Gross má ze své šlamastyky jediné reálné východisko: sestavit vládu s podporou KSČM. To je ovšem východisko velmi neslušné a pro existenci ČSSD smrtonosné. Co by Gross získal od komunistů, o to by přišel ve vlastní straně: úprk socialistů od Grosse pryč by byl masový. I pro prezidenta by to bylo těžké. Přišel by k němu Gross a řekl by: Pane prezidente, mám tu vládu s komunisty. Pověřte mě! Nepěkná chvíle. 

***

Grossovi žádnou vládu nikdo soudný neschválí. Už se rozpadl i klub US. Je po koalici, stejně jako je po vládě. Je Gross jediný, kdo to nevidí? Věří, že je povolán dělat vládu a že je mu známo, proč bude vládnout?

Řešení krize? Žádné není
29.6.2004    Mladá fronta DNES    str. 07    Názory
    KAREL STEIGERWALD        
Špidlův kabinet odchází. Co bude následovat? 

V ládní krize. Než se něco určitého stane, užijeme si kombinace - od fantazmagorických až po ty reálné, přičemž nikdo přesně neví, co je magořina a co reálný odhad vývoje. Moudří budeme až po bitvě. 
	Nejzajímavější skupiny ve hře jsou ODS, socialisté a komunisté. S dodatkem, komu budou tentokrát dělat jazýček lidovci. Bez předsudků řečeno, komunisté a ČSSD k sobě mají nejblíž - programově, mentálně, personálně. ODS patří na druhý konec světa. Že by s těmi dvěma levicovými stranami dělala dohody, je dnes obtížně představitelné. Nevydělala by na tom nic. 
	V Právu, kde jinde, píše poslanec Jičínský, že je třeba upozorňovat na asociální a protievropskou politiku ODS, která chce založit hospodářský růst na chudobě většiny. Jičínský varuje před hladovými bouřemi potlačovanými policií. To je pěkný příklad starobylého strašení z kurzů VUML (pro ty mladší: "Vokresní" univerzita marx-leninismu). Naše levice se dnes přimyká k "Západu", byvšímu sídlu kapitalistického zla. Jičínský říká, že není možné, aby západní Evropa byla sociální, zatímco na Východě by pokračovala liberální anarchie s nízkými daněmi, korupcí a kriminalitou. Svět si každý může vyložit, jak chce. Lidé v politice mají často sklon k sobě přistrkovat dobro a protivníkům zas zlo. Jičínský, například, už to dělá padesát let. Blázen, kdo jim to věří. Český politický spor, právě jej prožíváme naplno, není sporem dobra a zla, nýbrž sporem dvou jiných výkladů světa. Kdo má mozek, může si vybrat, může se přidat - nalevo, napravo nebo mezi obojetníky. Víc světů v kosmu není. Nynější vládní rozlom je zcela legitimní krach - vláda si nevybrala zřetelně. Podle programu i řečí můžeme od ODS očekávat normální pravicovou politiku. Kdo je pravičák, myslí si, že by vedla k prosperitě. Jičínský čeká bídu a střelbu do dělníků. Ale kdo není Vumlem praštěný, bude se ptát, jaká by to byla koalice - ODS s někým? Jakou by to dalo politiku? Středopravou variantu Špidlova krachu? A co ODS sama, nakolik by uměla po té pravicové cestě jít, obhájit ji, a jak říká Špidla, "správně vysvětlit lidem"? 
	Smyslem vládní změny by měla být změna atmosféry ve společnosti, od zatuchlosti, nehybnosti a stížností k aktivitě, hrdosti, odvaze a podnikání. Kdo toto dokáže? Gross, který slibuje: "udržíme se ještě dva roky"? ODS se dnes hezky mluví. Především proto, že sedí v opozici, a zadruhé - mluvit proti dnešní ČSSD dokáže i němý. Socialisté nevyvracejí hlavní námitku: k čemu je nám vláda, která slíbí, že se dokáže dva roky udržet? Největším kouzlem bude objevit vládu, která by dokázala víc než se udržet. Máme však volební systém, který to znemožňuje. Letošní krize si užijme, třebaže žádné pořádné řešení nemá. Za pár let tu bude zas. Nejsme odvážní, vládnout se u nás bude vždy jen napůl. 

Měla by nastat změna atmosféry, od zatuchlosti a nehybnosti k aktivitě, hrdosti a podnikání 

Než se něco stane, užijeme si kombinace, od fantazmagorických až po reálné 
KRESBA: MIROSLAV KEMEL

Kdo a proč Špidlu povalil
28.6.2004    Mladá fronta DNES    str. 08    Názory
    KAREL STEIGERWALD        
Vypadá že vládu si povalila sociální demokracie sama. Ale není to tak zcela. Musíme se na pád vlády dívat pozorně: Špidlu povalila velmi nesourodá, ba dokonce protichůdná tichá koalice. Z jedné strany, té socialistické, se vláda děkuje za to, že dělala reformy. Ze strany druhé naopak za to, že je nedělala. Vláda se ocitala v izolaci na všech místech, kde je vláda nějak přítomna. Že to prasklo právě v sobotu, je dílem náhody. Prasknout to mohlo až dnes, ve středu, za měsíc. 
	Co pro levici bylo zradou volebního programu, není pro pravici žádnou reformou, nýbrž jen pokusnickou improvizací. Škromach, například, to říká jasně: větší dluhy, vyšší daně, větší sociální dávky, větší účast státu v hospodářství, více regulací a dotací. Ani Špidla neměl zvláštní důvod tuto vládní moudrost opouštět, krom jediného: byl přec jen předsedou vlády a díval se do státní kasy, což Škromach nemusí. Tento pohled přivedl Špidlu na scestí reforem: věrné zarmoutil, pravici nepotěšil. 
	Tragédie jeho vlády je tragédie prostřednosti, ani hot, ani čehý. Špidla neměl rád opoziční smlouvu, dnes by si na ni mohl vzpomenout se závistí: Zemanovi poskytovala výmluvu, že jeho vláda na řetězu nic pořádného socialistického předvést nemůže, a ještě samočinně připisovala trestné body ODS. Takovou výmluvu Špidla neměl po ruce. Nabízel tedy kompromisy, které neuspokojovaly nikoho. Obratnější politik by možná dokázal vládní pohyby úspěšněji předstírat a vydržel by déle. Nakonec i hlučný Zeman čtyři roky úspěšně zakrýval, že ve skutečnosti je jeho vláda jen četou nepořádných údržbářů funícího stroje. Špidlovi lze připsat k dobru přímočarost: nehrál falešně, říkal přímo, co chce. Nebyla to však přímočarost příliš výhodná: co chtěl, chtělo stále méně těch ostatních. 
	Když od sebe vítěze nad Špidlou oddělíme, zůstanou party, z nichž žádná to po poraženém převzít nemůže. Pokud se ovšem neuchýlí k nějakému novému klamnému manévru. Radikální levicová vláda neprojde parlamentem, pokud si v nějaké formě hlasité či neviditelné spolupráce nákup - pro koho by nebyl smrtící? Ani vláda skutečných reforem není v současné sněmovně možná. Co by asi bylo reálné - opět nějaký pravolevý slepenec, šířící kolem sebe dosud neznámou lákavou vůni. Gross je muž bez vize, udělá cokoliv, pokud mu nos sdělí, že se to vyplatí, mohl by takový slepenec nabízet. Nabídl by ovšem současně i existenciální otázku, proč všichni ty Špidlovy žáby jedli - místo tichého a usměvavého pána bychom měli na krku triviálního rozjívence s tou samou starou politikou v nové krabičce. 
	Je přirozeným důsledkem koalic, že dělají poněkud jinou politiku, než si přejí voliči za plentou. Špidlovo harakiri je důsledkem toho, že se až příliš vzdálil svým ctitelům a příliš ukompromisoval. Aby jeho pád měl skutečný politický, a nikoliv kosmetický smysl, musela by přijít nějaká jiné politika. Dnešní sněmovna její příchod v podstatě neumožňuje. Sečteno, podtrženo, brzy přijdou volby. Do té doby nás čeká zas jen četa údržbářů. 
	Metafyzicky řečeno, Špidlu nepovalila lstivost Grosse či Zemana, nýbrž hluboká vnitřní potřeba země. Ta už stojí sedmý rok. Jaký potřebuje pohyb, nemusí vědět ani páni nahoře. Vědět to mají voliči.

Co může potkat Špidlu a Grosse
26.6.2004    Mladá fronta DNES    str. 06    Názory
    KAREL STEIGERWALD        
Dnes Špidlu sundají. Stranu a vládu převezme Gross. Může to být i opačně. Špidla zvítězí, Gross jej podrží. Vládu sundá agonie Unie svobody. Nebo ne - prebendy budou unionistům bližší než smrt. Vláda vydrží. Může jí ovšem vyslovit nedůvěru i opozice ve sněmovně. Nějaký zrádce ve vládní koalici se už najde. 
	Vládu může potkat cokoliv. Klidnou tvář má dnes snad jen Špidla. Věří, že vláda vydrží, protože má ještě mnoho užitečného před sebou. Vydržet může, nikoliv ovšem z nějakého ušlechtilého důvodu, nýbrž proto, že účastníci celé krize si netroufají dohlédnout konců - co se stane, když se z vládní hromady vytáhne břevno? Kam se celá hromada sesype? A koho zavalí? 
	Gross je na rozcestí. Dá mu ještě život tak lákavou šanci stanout v čele vlády? Ale co když je to šance danajská - Gross stane na vrcholu a na podzim padne s rozpočtem? Má si počkat na jindy? Za dvanáct let, za čtyři? Grossovo stranické a vládní předsednictví bylo by symbolické: nejoblíbenější mladík, jehož politika krom líbivosti nepředstavuje nic. Přesněji: nic o ní nelze říct, protože žádná není. Nebýt - to je v dnešní krizi velká přednost, která může nic vynést až k výšinám. 
	Dobře se mají i lidovci. S odborností jim vlastní řeší otázku, zda už je čas přepřahat a koho při přepřahání poslat do politického ústraní. Trápení unie je jiného druhu: jak umřít? A koho vzít s sebou do zapomnění? 
	Nezapomínejme na Miloše Zemana. Vždyť právě u jeho prezidentské kandidatury prohrál Špidla svou budoucnost. Špidlův pád je jistě sladkou odměnou, ale Zemanův velký návrat se očekávat nedá. České hvězdy nelétají po stále stejných drahách. Můžeme se ale dočkat rozštěpení ČSSD na dva kusy: Zemanův a Grossův. 
	Co prožíváme, je svého druhu "Sarajevo" vládní koalice se tříští pod tlakem vlastních zrad. 
	Pokud se nestane nic, budeme mít před očima vládu - mátohu neschopnou nikoliv snad dobrého vládnutí, nýbrž i vládnutí špatného. Čím by chtěla ty dva roky do voleb vyplnit? Kymácením? Čekáním? 
	Dva roky to asi nebudou. Už na podzim přijde nová krize - rozpočet. Jeho nástin je už teď katastrofální. Osvětluje význam Špidlových reforem: nijak se do něj nepromítly. 
	Dnes večer budeme asi vědět vše o Špidlovi i Grossovi. Ale i to bude málo. Odpověď na otázku, jak se má u nás vládnout, se jen tak nedozvíme. 

***

Dnes budeme asi vědět vše o Špidlovi i Grossovi. Odpověď na otázku, jak se má u nás vládnout, se však jen tak nedozvíme.

Špidlův sociální stát
25.6.2004    Mladá fronta DNES    str. 08    Názory
    KAREL STEIGERWALD        
Premiér Špidla jde do své životní krize s argumenty. Chce vládnout dál, aby udržel sociální stát a aby dovedl do konce vládní akce, kterým říká reformy. 
	Je to paradoxní argumentace, protože právě to jsou dva nejsilnější důvody i k tomu, aby dál už nevládl. Paradox také je, že to, co Špidla považuje za reformu a většina členů ČSSD za zemětřesení, považují ekonomové za improvizované záplatování děr. 
	Sám slavný pojem "sociální stát" je záhadný. Socialisté si jej přivlastnili zcela automaticky, jako by jen oni měli patent na lidskost a solidaritu a jako by každý nesocialista byl kruťas a vydřiduch. Je to, jako když křesťané prohlašují, že jen oni jsou vlastníky mravnosti, zatímco my neznabozi ne. Sociální stát v pojetí Špidly je jen postátnění občanstva - stát bere lidem jejich vlastní prostředky, které jim pak zpět rozděluje - podle svých úvah, tomu víc, tomu nic. Nejdokonalejším sociálním státem byl stát komunistický - bral všechno a všechno (kromě toho, co ukradl) zas rozdělil. 
	Socialisté se trochu krotí, i když Škromach už líčí na "bohaté". Špidla se tváří, že sociální stát je zvláštní dar, cíl či výsada. Problém je, že v jeho pojetí a v jeho praxi (nejen jeho) je to složitý, drahý, neefektivní stroj na maření materiálních hodnot a také stroj na podporování lehkoživků a korumpování voličů, viz poslední špidlovské rozdávání tisícikorun. Je to také stroj na výrobu chudoby a nezaměstnanosti. Kdo si vzpomene na předvolební sliby socialistů, řekne, že je to stát asociální. Brzdí hospodářský rozvoj, obyčejné obyvatelstvo odsuzuje k šedivosti, průměru a z občanů dělá ošuntělé příjemce mizerných dávek, pod jejichž množstvím se hroutí státní rozpočet. Vynálezcem tohoto sociálního státu není sociální demokracie, nýbrž pruský stát v předminulém století. Jeho ideou bylo postátnění občanstva a korumpování jeho buřičských pudů. 
	Jsme o dvě století dál. Solidaritu, pomoc bližním v neštěstí nepopírá nikdo. Ale všechna pojištění, zdravotním počínaje a důchody konče, jsou otázkou pojistné matematiky, nákladů, výnosů atd. Není to otázka žádného dobra, spravedlnosti či lidskosti. Zná to každá pojišťovna, kde se něco vyplácí, tam se i vybírá a jde o to, jak racionální je systém. Sociální stát není vlastnictvím socialistů, je to problém moderní doby a všech politických směrů - jak zajistit jeho rentabilitu, přehlednost, spravedlnost? Pojišťovna řízená Špidlovými ideály by dávno zkrachovala, jeho sociální stát už zkrachoval také, ale úpadek kryje obrovskými dluhy. 
	Špidla straší, že po pádu vlády budeme muset říci sociálnímu státu "nazdar". Ano, ale jen tomu jeho. Že by moderní stát dvacátého prvního století rezignoval na "sociální" aspekty lidské existence, nikdo nehlásí a nechystá. Co se však tlačí vpřed, je modernizace starobylého sociálního systému. Špidla se mu brání, spoléhá na staré postupy, a proto by měl už odejít. Jeho sociální stát připomíná starý Řím: pasivní lid žádá od vlády milodary a hry, vláda kdekoho odírá, aby na milodary a hry měla. Potřebujeme vládu, která sice uchrání lidi v neštěstí a nouzi, ale dokáže také iniciovat lidské aktivity a pracovitost a dokáže pro tyto ušlechtilé vlastnosti vybudovat a uchránit dost svobodného prostoru. 
	Nic takového Špidlova vláda nenabízí. Důležité ovšem je, jestli to bude umět nějaká vláda příští. A jestli si na to troufne. Lid už je hodně cvičen na "vládo, dej" a těch, kteří hýbou vlastním tělem a mozkem, v této drezuře ubývá. 

***

Špidla straší, že po pádu vlády budeme muset říci sociálnímu státu "nazdar". Ano, ale jen tomu jeho. Připomíná starý Řím: pasivní lid žádá od vlády milodary a hry, vláda kdekoho odírá, aby na milodary a hry měla.

Nedobří a dobří advokáti
24.6.2004    Mladá fronta DNES    str. 08    Názory
    KAREL STEIGERWALD        
Existuje takové lidské pravidlo: za svět trpí ti spravedliví. Napiš o hornících, hasičích, zemědělcích, úřednících, prostě o lidech něco špatného. Ozvou se dobří horníci, úředníci, hasiči, o kterých jsi nepsal, že je tvá kritika mrzí, že oni nejsou takoví atd... Ti kritizovaní mlčí, šklebí se, žijí dál. Tak je svět zařízen. 
	Napsal jsem o advokátské bandě, mafii, zlatoruké společnosti - v souvislosti s maléry byvší ministryně Součkové, která ministerského advokáta platila jako král Midas. Ozvali se advokáti - slušní, normální, lidští. Zaznamenejme tedy: i mezi advokáty jsou dobří lidé, jako všude. A také nedobří. O těch právě bylo psáno.

Nebojte se voleb
23.6.2004    Mladá fronta DNES    str. 08    Názory
    KAREL STEIGERWALD        
Novou vládní sestavu nesjednáte v zákulisí 

Můžeme kombinovat, jak je libo: buďto Špidla udělá toto, nebo opak, padne v parlamentu, nebo na sezení socialistů, či ho potopí lidovci, nebo naopak podrží. Úder může přijít i z ruky zanikajících unionistů. Vláda může také přežít, i když k tomu se dnes už kloní málokdo. Důvod, aby byla, nikdo už krom Špidly nevidí. 
	Co vzrušuje pozorovatele, jsou zákulisní šachy tohoto týdne. Kdo koho přehraje, kdo má v rukávu jaký trik. Je Špidla stratég, nebo břídil? Zahubí jeho pád i Grosse? 
	K pádu Špidlovy vlády je zapotřebí technických okolností, jak je žádá právní pořádek země - například vyslovení nedůvěry nebo abdikace hrdiny. Jak k tomu dojde? Jde o to, co si političtí hráči dojednají za dveřmi? Zdegenerovala v této chvíli demokracie na čachry a dohody? 
	Vláda nemá to, co vláda potřebuje: mandát. Evropské volby jí to řekly jasně - voliči vás nechtějí. Říkají to dokonce i poměry ve vládní koalici. Žádné spolky politiků mandát v této chvíli už nenahradí. Špidlova vláda skončila. Má-li čest a hrdost v těle, poděkuje se teď. Může si život prodloužit, právní pořádek jí to umožňuje. Nějakou krkolomnou dohodou a spřísahanectvím těch, kdo se zuby drží křesel, co jim tajou pod zadky, by přežila týdny, možná i měsíce. Jaký by to ale byl život? Jaké by to bylo vládnutí? 
	Předčasným volbám bychom se neměli vyhýbat. Nebojme se jich, karty je třeba rozdat znovu, když se stará parta rozpadá. Horší než mimořádné volby jsou odklady problému, zákulisní dočasné spolky či prezidentská vládní provizoria typu Tošovského prozatímní vlády. Nehledejte novou vládní sestavu v kancelářích, najdete ji ve volbách. To je spolehlivější, bezpečnější a slušnější.

Vyměňte slepý lid
22.6.2004    Mladá fronta DNES    str. 08    Názory
    KAREL STEIGERWALD        
ČSSD to dělá dobře, to lidé ji nechápou 

Vysvětlit neúspěch je pro politika zajímavý úkol. Chlapsky si s ním poradil ministr Škromach. Ten kopanec jsme potřebovali, řekl. To zní pěkně, otevřeně, člověk by si nakonec taky rád kopl, aby přispěl k polepšení toho hříšníka. 
	Škromach si to však vzápětí pokazil. Řekl, že hřích je v tom, že ČSSD nedokázala vytvořit dojem, že to, co dělá dobře, je skutečně dobré. Toto krkolomné tvrzení znamená, že voliči tu správnou politiku strany nechápou, nevidí, nerozumějí jí a potřebovali by od šikovných pěvců věc vysvětlit. Je to úvaha z časů doslovů, vysvětlujících komentářů, předžvýkaných názorů a "zrcadel" nastavených kapitalismu. Škromach má s touto érou své zkušenosti, není divu, že jej takové vysvětlení napadlo. Ale třeba je to naruby: když volili, nechápali. Teď nevolí, protože chápou. Politika ČSSD není nic nepochopitelného, tajemného, záhadného, co by potřebovalo speciální znalosti a důkladné vysvětlení odborníků. Ta politika má dvě fáze: slibování všeho všem před volbami a povolební mudrování nad státní kasou, která není dost plná. ČSSD se nyní nachází v druhém stadiu, zatímco Škromach by rád prodloužil trvání toho prvního. Říká: Co je to schodek? Pouhý rozdíl mezi výdaji a příjmy. 
	Co je schodek, každý ví. Každý také ví, co jsou to daně. Špidla říkával kulantněji: Zdroje jsou. Oba věří, že bohatství vzniká přemisťováním peněz. Jednoho dne Škromacha napadne další krok, jak oslovit voliče: Tiskáren je dost, natiskněme ty zatracené prachy, když jich je málo. 
	Politika není těžká činnost. Běda však tomu politikovi, který říká: Lidé nás nepochopili. I starý matador komunismu Bertolt Brecht měl na to výstižnou odpověď: Tak vyměňte ten lid!

Co tu zbylo po Součkové?
22.6.2004    Mladá fronta DNES    str. 08    Názory
    KAREL STEIGERWALD        
Paní Součková odešla z politiky. Navždy. Hleďme ale, co za ní zajímavého leží: 
	Vyplatila advokátovi ve známém skandálu s velkoobchodníkem Šťávou deset milionů, deset milionů slíbila a přidala by sto sedmdesát milionů, kdyby v ministerském křesle vydržela. Odbornost advokáta byla tajemná. Parlamentní komise za pár týdnů zdarma zjistila, co on za miliony ne. 
	Bohatství advokátů je divné. Znalosti a nácvik advokátství tomu neodpovídají - být advokátem není nic. Už Jan Werich to za žádnou vědu nepovažoval, vědět, odkdy dokdy a kolik dobytka kam hnát. Každý lékař, i Součková například, má znalosti hlubší, složitější než advokát, studia namáhavější, výsledky práce tak jiné, jako je jiný život člověka proti přesunu vydržené nemovitosti podle paragrafu bé tři. Proč teoretický fyzik třeba, nebo lékař, a řeknu i dobrý herec či básník, bůh mě netrestej, mají příjmy stokrát menší než advokáti, kteří umějí rozplétat problémy, které by bez nich vůbec neexistovaly. Advokátovi dá každý miliony, dát je herci, herec se musí oběsit. 
	Takovou má na trhu cenu jejich práce, zní odpověď. Odpověď je to špatná. Advokáti nejsou na žádném svobodném trhu. Je to korporace neboli cechovní sdružení s výběrovým přístupem, se smluvenými cenami, které všichni ti vybraní drží. Kdyby se toto trpělo ševcům, budou střevíce stát deset tisíc a ševci budou vykládat, že halt tolik boty stojí, protože se v nich chodí. Advokáta mít musíte, když vám teče do bot, ale vybrat si nemůžete, nabídka je stejná. Když to udělají benzinové pumpy a smluví si stejné ceny, je zle: kartel! Když to dělají advokáti, zle není. Pusťte na trh advokátů svobodně každého zájemce o jejich horentní příjmy a uvidíte zázrak: bude brzy po velkých příjmech. Trh ocení dovednost odkdy dokdy, kolik je paragrafů a podobné odborné tajnosti. 
	Zkuste si představit, že zákon nařídí povinné právní pojištění. Bude právnická pojišťovna, advokáti budou špatně placeni jako dnes doktoři. Trh je věc spravedlivá - tomu se ovšem u nás nevěří. Myslí se, že je trh krutý a že se musí všechno nějak komandovat, aby se krutost odstranila. To je výhodné pro ty, kteří se sami vyberou a udělají cech. I ti nestudovaní taxikáři říkají: je nás moc. Rádi by se nějak sami vybrali a pak konec, nikdo další, pevné ceny, nahoru s nimi. K tomu se dá humanitní teorie: taxikářství je důležitá veřejná služba babičkám, nemocným a těm, kteří nemají nohy. 
	Že dala Součková deset milionů advokátovi, není nic divného. Však nedávala ze svého. Mohla dát i třicet, padesát. Cech advokátů vždy řekne: Ó, jak veliký odborník se zcela mimořádným věděním prohrál státu proces! To něco stojí. Běda státu, kdyby mu to prohrál necvičený laik. Každý cechmistr ševců vám řekne: Boty nemůže dělat každý. Je to těžká věc, musíte umět čarovat. 
	Součková už nechce být v politice. To je ušlechtilé rozhodnutí. Potíž je, že třaskavá směs s právníkem, krví, Šťávou, miliony a miliardami a arbitrážemi tu je dál. Škrtni, vybouchne. 

***

Součková už nechce být v politice. To je ušlechtilé rozhodnutí. Potíž je, že třaskavá směs s právníkem, krví, Šťávou, miliony a miliardami a arbitrážemi tu je dál. Škrtni, vybouchne.

Havlův čtyřúhelník
10.6.2004    Mladá fronta DNES    str. 08    Názory
    KAREL STEIGERWALD        
Václav Havel využil svobody muže mimo politiku a podpořil hned čtyři účastníky voleb. Nepřekvapil, řekl hlasitě jen to, co každý věděl dávno: pololidovecký Kroupa, Unie svobody, Zelení a duše odpadlé kdysi od ODS, to je čtyřúhelník, který obkresluje Havlovy politické sympatie už dávno. Co mají ti nesourodí konkurenti společného? Malou naději na úspěch. V tom je Havlova originalita - dejte moc slabým, zato moudrým politickým menšinám. Je to také jeho tragédie moc z voleb se naděluje většině. A to je, podle Havla, špatně. Vždyť co ví většina?

Svoboda a případ rozzuřené ženy
9.6.2004    Mladá fronta DNES    str. 08    Názory
    KAREL STEIGERWALD        
MLADÁ FRONTA DNES 

Zajímavý případ: rozzuřená občanka napíše Ústavnímu soudu od plic, co si myslí o české justici. Že je hanbou pro stát nebo že plodí bláboly. Měla zajímavou myšlenku: úroveň korupce v justici už předstihuje i úroveň korupce v české policii. No, tak to může být. Ženu teď vyšetřuje policie. 
	Existuje totiž jakýsi „trestný čin útoku na státní orgán“, který lze spáchat i písemně. Bude to asi pravnuk hanobení socialistické soustavy. Za posměšky na adresu marxistických vousáčů bylo možno získat i několik let vězení. Rozzuřená občanka je na tom lépe: hrozí jí jen rok. 
	V zemi, která ctí svobodu slova, je takový trestný čin na pováženou. Na pováženou je dokonce dvojnásob - při známé neschopnosti státních orgánů, opepřené častou arogancí činitelů, je člověk neustále v pokušení, aby nějaký povedený verbální útok na orgán spáchal, a často jej také spáchá. Stát si tak může vyrobit zločinců, kolik chce. Co takový zákon chce chránit? Čest úřadů? Důstojnost orgánů? Chce držet občanstvo ve strachu, aby nereptalo? Ale svoboda slova je mnohem větší hodnota než úcta úřadů, kterou stejně žádné trestání kritiků nezajistí. Naopak, stát dráb má vždy horší pověst než stát, který si nadávek občanů nevšímá, neboť jeho důstojnost je zabezpečena solidněji: lidé jej mají rádi sami od sebe. 
	Vymáhat ochranu státního orgánu před verbálními útoky občanů, rozuměj před nadávkami a kritikou, je nejen pochybné, ale také nebezpečné. Stát pak může kritiky lehce umlčet a trestat. Že například rozzuřená žena nadávala na justici a policii, není divu. Příkladů korupce, neschopnosti či liknavosti těchto orgánů najde každý dost. Je nepochybné, že občané musí mít svobodné právo vyslovovat jakékoliv vlastní soudy o činnosti státu - bez omezení a rizika nějakých trestů. Včetně soudů řečených v nadsázce, hanlivě, přehnaně. 
	Svobodný stát to unese. Co by však neunesl, je trestání občanů za svobodný projev. Případ rozzuřené ženy by měl skončit nikoliv před soudem, nýbrž v šuplíku. Pokud ji stihne trest, mohl by lehce být prvním z mnoha dalších. 

Občané musí mít svobodné právo vyslovovat jakékoliv vlastní soudy o činnosti státu - bez omezení a rizika nějakých trestů

Blahobyt a matematika
9.6.2004    Mladá fronta DNES    str. 08    Názory
    KAREL STEIGERWALD        
Počítejme s předsedou vlády: průměrný měsíční plat za dva roky stoupl o 2400 korun. To je úspěch. Státní dluh ovšem za dva roky také stoupl o 243 miliard korun. Na každého občana ze zhruba 10 milionů obyvatel připadá měsíčně z tohoto dluhu částka 2025 korun. To je už úspěch o něco menší. 
	Kdo odečte zvýšení platu od dlužné částky, získá nakonec 375 korun. Pokud se těší, že je to jeho nárůst, mýlí se: částka stačí na zaplacení úroků z onoho dluhu 2025, který na něj připadá. Je to divná matematika. Kdybychom odečetli kojence a jiné bez příjmu, měla by ještě horší výsledek. Poučení: dělat blahobyt pomocí dluhů nevynáší nikomu nic.

Hrdina, či zběh?
8.6.2004    Mladá fronta DNES    str. 08    Názory
    KAREL STEIGERWALD        
Odmítat rudý samopal je dodnes zločin 

Den před evropskými volbami bude Městský soud v Brně projednávat záležitost velmi neevropskou. Před tváří zákona stane skupina občanů, kteří v minulosti odpírali službu v komunistické lidové armádě, byli za to odsouzeni a vězněni. Patnáct let usilují o rehabilitaci, protože jim oprávněně připadá, že by odmítání služby v československé rudé armádě nemuselo být trestným činem. 
	V zemi, kde je značný deficit hrdinství, by to naopak měl být čin chvályhodný a příkladný. Soudy s tímto hrdinstvím mají bohužel značné potíže. Procesy se vlečou od kraje devadesátých let, ti uvěznění očištěni nejsou, právnictvo zápolí s haldami zákonů a s tím, co nakonec každý přítel starých časů musí uvnitř duše poctivě cítit: kdo se vyhýbal vojně, byl zločinec a trest si zasloužil. Toto vnitřní přesvědčení je silnější než zákony. 
	Jeden z rozsudků řekl, že chlapci, kteří odmítli sloužit v armádě, potrestáni být mají, protože to je zločin, ale mají být potrestáni méně, než to učinila komunistická justice. To byl zajímavý pokus o smíření starých a nových časů - jakási kombinace sežrané kozy a chcíplého vlka - soud zkusil dát za pravdu všem. 
	Škoda, že nemáme, krom bratrů Mašínů, žádný pěkný atentát na rudé potentáty. To by dnes bylo diskusí a právně-humanistických debat, zda měl Zápotocký vyletět do povětří, nebo ne. Takto se bavíme o patro níž. Je, či není zločin odmítat rudý samopal? Tuto jasnou věc mohou soudy dalších patnáct let znejasňovat, než ty chlapce dají případně zas zavřít.

Vylodí se americká vojska i potřetí?
4.6.2004    Mladá fronta DNES    str. 08    Názory
    KAREL STEIGERWALD        
Za několik dní tomu bude šedesát let, co se Spojenci vylodili v Normandii. To je dobrá příležitost nehledět dozadu, nýbrž vpřed. Vylodí se Američané i potřetí, až bude zase zapotřebí Evropu zachraňovat od ní samé? To je otázka, s níž by si měli Evropané hodně pohrát. 
	Američané nejsou v Evropě příliš oblíbeni. Mohli by se zatvrdit a potřetí už nepřijít. To by mohlo být pro evropské státy nepříjemné, dvě světové války vyhrála demokracie, a řečeno moderním slovníkem, občanská společnost nad totalitou jen díky americkému vylodění. Pečlivý čtenář by přidal i to třetí - pád komunismu, jehož revoluční agresivitu držely na řetězu zase americké zbraně. 
	Vděku se Američané nedočkali. Stali se kořistí evropských myslitelů. Dočkali se však většího daru - rozšíření a zvětšení světa demokracie. Možná, že tento, jak říkají nepřátelé USA, americký export dorazí i do Ruska. Rozhodně nabízí dnešní Rusko nejvíc občanské svobody ve svých dějinách. 
	Evropa má vášnivé sklony ničit sebe samu, svou podstatu, své velké civilizační objevy: svobodu a demokracii. Ve dvacátém století stála několikrát na prahu zániku nerozvraceli ji barbaři z dálek, do záhuby se vedla sama. Ze záhuby sama vyjít už nedokázala, vždy k tomu potřebovala vojska USA. Všechny ty komunismy, nacismy, fašismy a jejich nejroztodivnější eko- i socio-deriváty, to jsou také evropské vynálezy. Volnost, rovnost, nacismus může si Evropa psát nad svou snivou hlavu. Nejen sen o svobodě, ale také sen o řízení lidí a plánování jejich životů je velké evropské téma. Už mnohokrát vedlo ke vzájemnému vybíjení Evropanů. 
	Nikdo neví, co bude v budoucnosti. Ta je zlu vždy otevřená. Může nastat i to, čemu dnes nikdo nevěří, jako nevěřil, že přijde komunistické vraždění nebo nacistická krvelačnost. Smysl Evropské unie můžeme vidět v tomto: aby se potřetí americká vojska vylodit nemusela. Pokus o "sjednocení" Evropy může znamenat, že Evropa dokáže svou svobodu ubránit i sama, bez amerického bratrance. 
	A když nedokáže, bratranec se vylodí, chválabohu, do třetice. 

***

Smysl Evropské unie můžeme vidět v tom, aby se potřetí americká vojska vylodit nemusela. Aby se Evropa dokázala ubránit sama.

Rozsudek: někdy je to hrůza
4.6.2004    Mladá fronta DNES    str. 08    Názory
    KAREL STEIGERWALD        
Tři kdysi studenti, kteří v listopadu 1989 vyháněli komunistického funkcionáře z vysoké školy, byli včera odsouzeni, že se mu mají omluvit. Řekli tehdy, že je arogantní, demagogický a kariéristický. Soudci se zdá, že to však nedoložili. 
	Říci o komunistickém funkcionáři z dob ruské okupace, že je arogantní demagog a kariérista, můžete i na dálku - výstižněji tehdejší sluhy okupantů charakterizovat snad ani nelze. Kdo však tu husáckou okupaci nepovažuje za hnus, může chtít jakési důkazy těch slov. Může ta slova zaměnit: místo kariérista řekne aktivní soudruh, místo demagog vzdělaný marxista a místo arogantní třídně nesmiřitelný. A je to. Český rozsudek - někdy je to hrůza.

Gross: Hochu, přidej, bude škola
3.6.2004    Mladá fronta DNES    str. 08    Názory
    KAREL STEIGERWALD        
Sám se musí odstranit. 
	Ne-li, přispívá silně k světu, v němž je vše jedno, vše rovno všemu, zákon pro smích a policajt za pět stovek 

Ministra Grosse postihlo neštěstí: byl přistižen při rychlé jízdě v obci. Osmdesát až sto dvacet kilometrů za hodinu, bez majáku, bez důvodu dovoleného zákonem. Pro ministra, který stojí v čele akcí typu Kryštof, jehož vláda chystá na občany drakonické tresty za malicherné přestupky, který má jménem vlády představovat soubor občanských ctností, jelikož právě vede ministerstvo ctnosti, je to přistižení holou tragédií. 
	Reagovat může čestně: abdikovat. Pokud to neučiní, dopustí se hanobení své vlády, své politické strany a sebe. Má v dezolátním stavu policii, řídí reformu státní správy, která připomíná kocourkovskou pohromu, vsadil se o hlavu, že se nezvýší počet státních zaměstnanců, zvýšil se a on hlavu stále má. To vše jsou výkony státního úředníka, podle jedněch špatné, podle jiných skvělé. Prosím, to je věc politických sporů, názorů a událostí. V té či oné míře prožívají je všichni politici ve funkcích. Znáte to sami: pro jedny je pan ministr gauner, pro druhé anděl. Valit se městem osmdesátikilometrovou rychlostí i přes přechody pro školáky je něco jiného. Je to náhlá smrt politika. Gross může říkat, že jej vpřed žene neodkladný státní úkol. Nemá pravdu. Jeho státním úkolem je sdělení, že zákony a pravidla platí, protože mají smysl. Stát vždy může deset minut počkat, nebo může Gross o deset minut dřív vstát. 
	Co tento přehmat znamená? Že ministr vnitra může beztrestně pohrdat zákonem. Chce vybírat drastické pokuty, a přitom on sám... atd. Až vás jeho lidé chytí, nic jim neplaťte! Běžte si chytit ministra, poraďte policistům. Gross voličům říká: Co je dovoleno nám bohům, není dovoleno vám. Vy, obyčejný pane, který dostanete díky nemilosrdnému ministrovi pět tisíc pokuty za zapomenutý řidičák, zvykněte si, vy nejste pán. 
	Kdyby byl Gross ministrem mlýnů, prosím, pokrytecky dá potrestat svého šoféra. Je-li ministrem vnitra, sám se musí odstranit. Ne-li, posílí svět, v němž je vše jedno, zákon pro smích a policajt za pět stovek. Z takového světa se musí zejména ministr zbláznit. 
	Otestujme náš svět. Co bude s Grossem dál? Uchytí se lidový vtip, jak jede Gross krajinou a náhle říká řidiči: Hochu, přidej, bude škola...

Setrvalý politický kýč: nezávislí
2.6.2004    Mladá fronta DNES    str. 08    Názory
    KAREL STEIGERWALD        
Volby do Evropského parlamentu

Debata MF DNES

Jako bychom nezmoudřeli! Kdo si prohlédne seznam stran kandidujících do evropských voleb, vzpomene na začátky politického života před patnácti lety. Těch kuriózních stran, té (tehdy přirozené) naivity a hlouposti. Té ješitnosti nesoudných osob. Těch Včelařů-Pinkasů-Dudešníků, či jak se jmenovali. 
	Letošní seznam kandidujících stran - jako bychom patnáct let nežili. Do boje vyrazily snové mátohy, bludní kazatelé i hořící fanatici. Dech voleb ty desítky blouznivců smete. Člověk si však říká, kde se tolik naivních lidí pořád bere? Mezi kandidáty najdete ctihodné osoby ochotné zesměšňovat se s obskurní partají. Je politika skutečně tak uhrančivá, aby ze sebe člověk zničehonic dělal šaška v nějaké nesmyslné kampani? Stovkám lidí to stojí za to! 
	Z bláznivého hejna politických pidistran můžeme vyjmout asi jen Balbínovu poetickou. Ta voliče neklame. Je to zřetelná a konzistentní recese a bláznivina tvořivých lidí se smyslem pro humor, styl i sebepropagaci. Přesto se najdou lidi, kteří ji budou volit s přesvědčením, že toto je politika. 
	Trhákem letošních voleb jsou nezávislí, případně svobodní alias nestraníci. Už existuje dokonce strana nestraníků. Nezávislost je trvalý politický kýč. Letos, zdá se, kulminuje. Svobodní a nezávislí - to zaříkávadlo je schopno nahradit jakýkoliv program. Jsem nezávislý a svobodný, hotovo dvacet, už to je nejlepší hodnota, co bych dál mluvil. 
	Tak máme různé druhy nezávislých. Některé jasně politicky vyprofilované. Jiní nezávislí naopak představují čertví co. Voliče, nebo alespoň předvolební veřejnost to přitahuje. Kdyby tak u nás vládla nezávislost, to by nastal ráj. 
	Nezávislost existuje leda u lidí bez mozku, je to slovní hříčka, heslo. Nemá žádný smysl, a proto se do politiky báječně hodí. I každý nezávislý v politice něco chce a na tom je, jako každý jiný politik, závislý. Volič by měl lnout k tomu, co politici chtějí a konají, nikoliv k tomu, jak líbivá slova po voličích metají, říká mistr líbivých slov Zieleniec. Mistr Ferlinghetti říká: jen mrtví se neangažují, a Václav Havel zas, že člověk někam patřit musí. Dalo by se také napsat: Nezávislá horákyně. Co to je? Taková chcíplá osoba, nic neříká, je nezávislá. Chytrý politik nikdy neřekne, co chce a koná. Proto tolik bombastických hesel: Strana pro slušné lidi! To když se vzkřikne, dejte si pozor. Patnáct let politiky by nás mělo poučit, že slova s křídly nemají už ze své povahy žádný obsah, i když létají. Strany se mohou vydávat za anděly, ale jednou stejně musí říci, jestli chtějí jadernou elektrárnu, kolik budou daně a zda má občan stát v pozoru, když jej vláda peskuje. Co to jsou práva Moravy v Evropě, nikdo neví, ale každý na Moravě by mohl vědět, co jsou to daně a jaký je moravský důchodový systém nebo jestli mu EU vyškube vinohrad, či naopak vysází. 
	Celá ta idea nezávislosti, občanskosti, svobodných a nestraníků je jen hraní se slovíčky. Když zmizí politické partaje a na nich závislí politici, budou politiku dělat různí ti občanští a nezávislí. Změní se slova, názvy, politika tu bude dál. Otázka je, jaká politika a co přinese dobrého vinohradu, na kterém jsou lidé závislí. Pokud není skutečným lákadlem výše příjmů evropského poslance, která je z hlediska našeho nemajetného politického lidu tak závratná, že může proměnit slušné lidi v šašky, měli bychom uvažovat o tom, jak málo zatím politiku cítíme, jak málo si umíme představit, k čemu je, co od ní čekáme a co nám může dát. Kdybychom toto vše už chápali, dostaly by nejméně dvě třetiny kandidujících politických stran nula hlasů. Důvod? Pro celkovou nesmyslnost. 
	Ale to může být naopak důvodem k ohromnému počtu hlasů. Vzpomeňme si na Hitlera. Začínal se sedmi lidmi, a kam až to dotáhl. A v bláznivosti svého programu neznal meze. V demokratickém prostředí se na politické tržiště cpe každý, kdo chce. Blázni mívají náskok, protože snadněji zaujmou a přehluší uvážlivce. Voliči by měli být velmi opatrní a snažit se v tom halasu tržiště dohlédnout dál než k nejbližšímu nejapnému slibu. 
	Ale co. Každý slib se skvěle poslouchá. Dejte mu svůj nezávislý hlas.

Dvě armádní nestydy
1.6.2004    Mladá fronta DNES    str. 08    Názory
    KAREL STEIGERWALD        
Dvě armádní děvčata, studující vojenské vědy, účinkovala v pornografii a prasklo to na ně. Armáda se cítí pohaněna, děvčata vyloučila z armády, čest je zachráněna. 
	Armády si nikdo neváží už dávno. Pohanět ji asi už víc nelze, než jak si to sama udělala. Pupkaté plukovnictvo v tramvaji, zmatky, rozklad, padáky, co padají, staré střelivo z Bulharska, to jsou jen drobné pablesky té hanby. Avšak armádní činitele nerozhněvají ty pablesky, nýbrž ta dvě děvčata. Být v armádě, být důstojník, to má v Česku špatný zvuk. Kdy ta armáda za nás vlastně bojovala? Ještě že tu ty dvě nestydy jsou - odnesou si to za všechno! 
KRESBA: MIROSLAV KEMEL

Demokracie není změna, nýbrž trvání
31.5.2004    Mladá fronta DNES    str. 06    Názory
    KAREL STEIGERWALD        
Přímá volba prezidenta získává na oblibě, protože si mnoho lidí i politiků myslí, že má nějaké přednosti před volbou nepřímou. Není to pravda, je to volba jen jiná, nikoliv lepší či horší. Parlament také může mít dvě komory, možná i tři nebo jen jednu, poslanců může být hodně, nebo málo, na kvalitu demokracie nemusí tato formální uspořádání mít vliv. Může, jak dobře víme, dokonce existovat svobodná a demokratická země bez ústavy, s králem v čele. 
	Po přímé volbě přijdou na pořad, logicky, prezidentské pravomoci. Zvětšit, zmenšit, jaký na ně má vliv způsob volby? 
	Prezident volený vším lidem může požadovat právem pravomoci větší, přiměřené množství získaných hlasů, ale stejně tak může být oprávněné pravomoci mu právě proto snižovat - aby to vše nezavánělo nějakou cestou k diktatuře jednoho úspěšně zvoleného populisty. Debatu, jistě nás nemine, lze odbýt stručným: pravomocí má prezident právě dost, má jich přiměřeně, ať už ho volíte tak či onak, a když mu nějaké uberete nebo přidáte, nic podstatného se u nás na způsobu vládnutí nezmění. 
	Velice rádi, při každé politické obtíži, diskutujeme o nedostatečné legislativě, o nutnosti nového zákona, o změnách v ústavě, protože si myslíme, že tyto formální operace odstraní nedostatky, které produkují lidé - špatnou politikou, neschopností kooperovat, nechutí hledat dohody s politickými partnery, a dokonce i nechutí ctít a uznávat dosavadní právní uspořádání. Je to počínání velice nezralé, řekněme až dětské - pravidla se dosud nevžila, lidé je nepřijali za svá a často jim ani ještě pořádně nerozumějí - a hned vzplanou pro změnu, která nakonec jinou než formální změnu nepřinese. 
	Zástupců lidu může v parlamentu sedět sto, tři sta i pět set. Prezident může mít pravomocí víc nebo míň. Je to naprosto jedno - jen musí něco trvale platit. Alespoň po jeden lidský život. Změny pravidel nic nezlepšují, zato přinášejí chaos a nefungování. Demokracii prospívá kvalitní používání pravidel, tomu se musíme učit, nikoliv jejich časté změny, ke kterým máme lehkomyslné sklony. 

***

Prezident může mít pravomocí víc nebo míň. Je to jedno - jen musí něco trvale platit. Změny nic nezlepšují, zato přinášejí chaos.

Dluh nedluh
31.5.2004    Mladá fronta DNES    str. 06    Názory
    KAREL STEIGERWALD        
Chcete výrok do zlaté knihy? Zde je: vydání dluhopisů neznamená dluh. Vydání dluhopisů je v podstatě půjčení peněz, které stát vrátí. Autorem je sociálnědemokratický poslanec Michal Kraus. 
	Smyslem té záhadné definice je toto: vláda hledá peníze, kterými chce před volbami podplatit důchodce a rodiče. Slíbila, nemá, hledá, ale zvětšit státní dluh prý nesmí. (Stejně to udělá.) Tak přispěchá Kraus s dobrým výkladem. Ví, co je síla slov. Slova hýbou skutečností. Půjčujte si peníze od poslance Krause. Až je bude chtít zpět, připomeňte mu, že v podstatě nejde o dluh, nýbrž o finanční jev rozložený v čase.

Mluvit s politiky je dobrý výcvik, ne zlý
29.5.2004    Mladá fronta DNES    str. 06    Názory
    KAREL STEIGERWALD        
Politici Zahradil, Rouček, Fajmon a možná i další besedovali na středních školách. Vysloužili si ostrou kritiku, zneužívají podle ní studentstvo ke své politické činnosti, dopouštějí se jí tam, kde je to zakázané. 
	Napadení se brání. Citují zákon, který říká, že v základních a středních školách a učilištích není povolena činnost politických stran a hnutí. To podle politiků znamená, že na školách nesmějí vznikat místní organizace a organizační složky politických stran nesmějí tamtéž organizovat partajní akce. K tomu však podle politiků nedošlo - ve školách byli jako poslanci, neprováděli tam agitaci pro své partaje a nerozdávali žádné volební materiály. Debata byla o EU, ne o domácí politice. Zákon tedy neporušili. Kritici si myslí, že ano. Do rukou jim hraje, že je právě před volbami. Školní besedy poslanců rok před volbami či týden po nich by si asi nikdo nepovšiml. 
	Obě strany se odvolávají na školský zákon. Co zákon vlastně upravuje? Že je třeba chránit žáky před politikou? Chceme ze škol udělat bigotní skanzen a už odmala cvičit žáky, že politika je svinstvo vhodné jen pro dospělé? Ale nechat politiky besedovat se žáky je spíše žádoucí než nežádoucí. Ani předpoklad, že politici na besídce mohou jen získat, není jistý: mohou i tratit. Žijeme v otevřené společnosti, i žák má informace ze všech stran a umí uvažovat. Proto ho má škola cvičit: sbírej a vybírej. Nikoliv: chráním tě. 
	Kampaň proti politikům ve školách je proti smyslu svobody. Pokud by škola žáky sama vyučovala ve prospěch některé politické strany, bylo by to nekorektní - i když by to té straně asi hlavně uškodilo. Ale ukázat žactvu různé politické zjevy je dobré - budou je potkávat v životě a vidí je už dnes i mimo školu. 
	Kritici našich politiků si asi představují, že politici vnikají do škol s dryáčnickým halasem, rozjíždějí školní volební kampaně a lijí do bezbranných dětských mozků jed ze svých sekretariátů. 
	Skutečnost je jiná. Politik patří k životu a není důvodu jeho existenci žákům tajit. Je to jev normální, ne škodlivý. 

Chceme ze škol udělat bigotní skanzen a už odmala cvičit žáky, že politika je svinstvo vhodné jen pro dospělé?

Kladivo na teroristy, nebo na občany?
28.5.2004    Mladá fronta DNES    str. 08    Názory
    KAREL STEIGERWALD        
MLADÁ FRONTA DNES 

Sněmovna začíná projednávat protiteroristický zákon. Protože terorismus je velmi zákeřnou plísní moderní doby, můžeme si pomyslet, že je nejvyšší čas. Ministr Gross říká, že na moderní teroristy neplatí postupy staré čtyřicet let, nýbrž postupy stejně moderní. Co to je? 
	Připomínají se mobily, vypínání digitálních sítí, digitální otisky prstů, zločincovy molekuly, utkvělé v prostoru, databáze všeho na světě, z nichž vyhledávač zločince hravě zrekonstruuje. 
	Moderní technologie jsou okouzlující a mohou patrně vše. Terorismus je aktivita krutá, disponující fanatickými sebevrahy. Nikdo se nebude zdráhat dát policiím všeho druhu i rozvědkám moderní technologie - ke zvýšení bezpečnosti. Otázkou je, kolik mají dostat té starodávné moci nad občany. 
	Moderních technologií se nikdo nebojí. Problém není v technologiích, nýbrž v moci, kterou si stát při této příležitosti hodlá zvětšit. Zvláště ten náš se obtížně ubrání nařčení, že mu nejde ani tak o teroristy, nýbrž především o občany. Čmuchat jim v účtech, telefonních hovorech, slídit po jejich nemocech, to vše není vládě cizí. Kdyby ministr vnitra bral boj s teroristy opravdu vážně, už dávno by spustil boj od těch nejnižších pater bezpečnosti - zahájil by masivní rekonstrukci a obrodu málo výkonné policie, prolezlé korupcí a lajdáctvím. Česko netrápí (zatím) efektní problém terorismu, nýbrž miliony banálních kriminálních dějů, s nimiž si policie rady buďto neví, nebo vědět nechce. Problém není, že máme málo zákonů proti teroristům a že policie má malou moc, nýbrž v tom, že policie svou moc používá málo či jen výběrově, jednou ano, jindy ne, a že zákony, které máme, nevyužívá, či naopak překračuje, aniž by se z toho nějak výrazněji chumelilo. 
	Boj proti teroristům se musí ministrovi vnitra líbit - je to akce fotogenická. Skutečnost, že chce vytvořit finanční polici z celníků s jejich pověstí korupčníků, je znepokojivá. Brzy bude vytvářet speciální policii na kontrolu a zatýkání finančních policistů! 
	Problémem protiteroristických zákonů u nás není riziko, že by nějak ohrožovaly svobody občanů, nýbrž že ty svobody nebere příliš vážně již dnešní praxe a že i ta obyčejná bezpečnost je občanům často velmi nebezpečná. 
	Neblahé poměry v policii stěží vyřeší ministr, který proti nim zná jedinou zbraň: zvyšování platů policistů. 

***

Neblahé poměry v policii stěží vyřeší ministr, který proti nim zná jedinou zbraň: zvyšování platů policistů

Bude Gross ostrý i na Grosse?
27.5.2004    Mladá fronta DNES    str. 08    Názory
    KAREL STEIGERWALD        
Ministr Gross připravil drakonické zvýšení pokut. Chybí už jen useknutí ruky za krádež bochníku chleba. Pokutová reforma je založena na sociálnědemokratické úvaze, že na chudý lid musí být přísnost. Čím víc bude dráb lidi řezat, tím bude na světě lépe a tím víc pachatelů se polepší. Takto ostrá je vláda na lid. Na sebe ne. Kdyby i vládní páni platili pokuty za své dovednosti, asi by změkli. Například: pokuta za nevybírání pokut. Stát moc neklape. Produkuje chyby, opomenutí, včas nepředloží, nevyplní a křivdí. Pokuty neplatí. 
	Námět pro Grosse: čím víc budeme úředníky a vládu řezat po hlavě, tím bude na světě lépe a mnoho pánů se polepší. Nevyřízení spisu včas: sto tisíc pokuty pro ouřadu.

Přímá volba je tak dobrá jako nepřímá
26.5.2004    Mladá fronta DNES    str. 08    Názory
    KAREL STEIGERWALD        
Po prázdninách nás čekají důležité změny. Vládní koalice se dohodla, že prosadí přímou volbu prezidenta a klouzavý mandát poslanců. Způsob volby prezidenta je dlouhodobě oblíbený politický námět. Stejně oblíbené je pozorovat poslance-ministry, jak v době hlasování klušou do sálu. 
	Jak volit prezidenta? Názory politických stran jsou v čase proměnlivé a ve vleku okamžitých kalkulací: co je pro nás právě teď výhodné. Protože do volby hlavy státu je dnes ještě daleko, změna šanci má. Málokterý politik dnes odhadne, co se mu hodí za několik dlouhých let. Dnešní úvahy se mohou odvíjet spíš od politických rozborů nežli od osobních výhod. 
	Má právo volby hlavy státu všechen lid? Ano. Má to mouchy: co když vrtkavý lid zvolí nějakou Dolly Ňadro? Zastupitelská demokracie, jíž dáváme většinou přednost před demokracií přímou, má pojistky chránící před zbrklostí a populismem. Bere však lidu právo, které chce. Pana prezidenta budu volit já - je převažující mínění voličů. Existuje důvod toto přání nesplnit? Nebo obráceně: jak by chtěli profesionální politici toto přání potlačit? Mohou je nanejvýš oddálit. I když to tak nevypadá, co lid chce, nakonec dostane.
	Přání voličů je jediný pádný argument. Jinak platí: způsobů, jak zvolit prezidenta, je mnoho, všechny dobré. Sbor volitelů, všechen lid, poslanci, vybraná rada dědků či bab. Každá metoda má své háčky, finty, taktiku, strategii a výsledek: někdo je hlavou státu. 
	Tradicí je zastupitelská volba. Když se změní, nestane se nic. 
	Jen to bude jinak. Pro politiku je to báječná situace: měnit něco, co změnu nepřinese. 
	Vždyť úřad prezidenta má už sám v sobě tolik zastupitelských prvků, že způsob volby je ohrozit nemůže. 
	Ministr nemá být poslancem. To je dobrá změna. Je nepraktické, aby měl jeden zadek dvě židle, a hlavně: rozdíl mezi ministry a poslanci má být spíš větší a viditelnější, než aby splývali. 
	Čeká nás tedy změna i nezměna. Pokud na podzim nebude po vládě. To by byla změna největší. Naší existenci by to přineslo víc novot než filigránské korekce ústavy. 

Tradicí je zastupitelská volba. Když se změní, nestane se nic. Pro politiku je to báječná situace: měnit něco, co změnu nepřinese.

Lidovci už zas na cizí peci?
25.5.2004    Mladá fronta DNES    str. 08    Názory
    KAREL STEIGERWALD        
Hesla politických stran před volbami obvykle hlásají jen to dobré, nic zlého. Všeobecné lidské dobro šíří každá strana. Strana, která by s tímto předvolebním dobrem neobcovala, by to asi nedotáhla daleko. 
	Lidovci do evropských voleb přišli s nečekaně konkrétním slibem: prosadí a dosáhnou toho v Evropském parlamentu nejvíc, protože budou připočteni k velké politické síle, evropským lidovcům. Ukazují nám to na evropském koláči, jehož si ukousnou největší kus. K tomu lze dodat: vyšplhají se do výšin jiným partajím nedostupných. Slib je to neprozřetelný. Čeho prosadí lidovci v EU nejvíc? Lidovecké politiky? Nějakých českých zájmů všem Čechům milých? Nebo něčeho třetího? 
	Lidovecké politiky by měli lidovci z celé české politiky prosazovat nanejvýš nějakých osm devět procent, víc jim volby nikdy nepřisoudily. Kdyby nějaká evropská velká mocnost zařídila, že by lidovci prosadili svého lidovectví víc, museli bychom si, my nelidovci, pomyslet, že je to všechno švindl a obcházení vůle voličů. Pokud se to dá nějak vyjádřit, lidovcům v EU patří, co jim dají domácí volby, nikoliv, co jim vynese nějaký tamní mocenský koláč. Bylo by divné, aby někdo, kdo doma hraje třetí či čtvrté housle, v Evropě panoval. Voliči by to museli vnímat jako divné kejkle, na které jsou zvyklí už z domova. Pro toho, kdo lidovce nevolí, je to důležitý argument - nevolit je zas. Představme si, že třeba socialisti budou slibovat, že s pomocí bratrů v Evropském parlamentu prosadí daleko víc socialismu, než ho mají doma. To by lidovce a ostatní nesocialisty asi nenadchlo. Poučka by zněla: nedělej čachry, jak jsi zvyklý, zlepši se ve volbách. EU není žádná česká koalice. 
	Možná lidovci myslí, že se svými evropskými spojenci prosadí největší kus ne svých, ale národních zájmů. Co to národní zájmy jsou, neřekli a neřekli také, že Evropský parlament není rejdiště národních zájmů jednotlivých států - tím byla Evropa dříve, a proto má tak tragické dějiny. Měli by spíše slibovat, že budou prosazovat rovnost všech, velkých i malých. To je asi rozhodující společný zájem Evropy. Ale je to také heslo, které by měli sdílet všichni uchazeči. Jinak, když si představíme, jaké „národní zájmy“ by mohly ze všech politických stran pršet, stal by se z Evropského parlamentu trhací kalendář vhodný leda tak pro všelijaké slibovače a chlubily. 
	A jsme u toho nejpodstatnějšího: lidovci nám chtějí namluvit, že Evropský parlament je něco takového, co máme doma a co mají doma jednotlivé státy. Jejich reklama je ovšem klamavá. I lidovci si mohou přečíst třeba na internetu, že Evropský parlament je orgán konzultační, kooperační, a pokud se v některých oblastech podílí na rozhodování, dělí se o moc s Radou ministrů. To je dáno cestami, jimiž se Evropská unie vyvíjela. To nám lidovci zamlčují, asi aby mohli lépe opěvovat svůj koláč. 
	Kdesi v tom asi vězí největší dnešní rozpor: co budou lidovci v EU vlastně dělat? Zastupovat a prosazovat ideu českého lidovectví, národní zájmy Čechů, myšlenku všeevropanství? Nebo cíle Evropské lidové strany, což je právě ten největší kus koláče, který KDU-ČSL propaguje před volbami? 
	Být v Evropské unii není triviální téma. Lidovci nám chtějí namluvit, že je. Je to škoda. Pokud chce česká politika do evropských věcí alespoň trochu mluvit, triviální být nemůže. Leda že by se opřela o své staré rakousko-uherské tradice, kdy kombinovala servilnost se vzpurností, drobečkové shánění miniaturních úspěchů nebo hrdé obstrukce. 
	Budiž, volby jsou volby, od hub se práší. A co po volbách, až si prach sedne? Lidovci zas budou sedět, jak jsou zvyklí z domu, na cizí peci a ještě se tím chlubit? 
KRESBA: MIROSLAV KEMEL

Normální senátor
22.5.2004    Mladá fronta DNES    str. 06    Názory
    KAREL STEIGERWALD        
I maturanti chápou roli obhájce u soudu 

Senátoru Mejstříkovi se nelíbí, když advokát obhajuje obžalovaného, s jehož morálním vzhledem senátor nesouhlasí. Jeho výtky míří na nového ústavního soudce Balíka, který kdysi zastupoval Milana Šrejbra. Obhajujete darebáka, také jste darebák, myslí si Mejstřík. 
	Většinou už maturanti chápou roli obhájce u soudu. Když Mejstřík ne, vzniká otázka, jestli chápe, co je to senátor - což je k pochopení mnohem těžší než pochopit advokáta. Ale Mejstříkovi zajisté nešlo o to, něco pochopit, nýbrž zaútočit na politického protivníka, hádejte koho. Nevybral si však dobrou zbraň. Dokonce riskuje - kdyby se Mejstřík sám na sebe podíval těmi Mejstříkovými zraky, musel by vidět, že sám měl tahanice ne jako advokát, nýbrž jako podezřelý, kol bytu, dekretů, povodně, příspěvků. Kdyby Mejstřík nebyl Mejstříkem, jistě by Mejstříka za ty tahanice napadl, mravně natřel. 
	Zbraň to není dobrá také z druhého důvodu. Mejstřík vystupoval poněkud hloupě. K pochopení toho, co jest to ve svobodné společnosti soud, policie, žalobce, advokát, má daleko. Existuje i důvod třetí, nejvážnější. Netýká se tolik toho nedůležitého neohrabaného politika. Týká se všech. 
	Málokdo má zažito, co je právo a co je spravedlnost. V zásadě si lidé myslí, že darebák žádného obhájce mít nemá, a když se k tomu někdo propůjčí, obhajovat darebáka, je také darebák. U nás se zákony ctí jen tak trochu, s výjimkami, které jsou ospravedlněny právě mejstříkovskými důvody - že je někdo špatný, cizí, má zlou povahu, stýká se s nevhodnými lidmi, řekl něco o někom, kdo je hodný. 
	Ctihodní orgánové své nálezy mastí často podle toho schématu. Připomeňme dávný výrok státního zástupce: Obvinění stahuji, ale chlap je darebák, budeme hledat dál, ono se něco najde. Tento právní květ zástupci prošel bez povšimnutí. Chlap byl neoblíbený. 
	Mejstřík není nic zvláštního. Je to normální senátor.

Strašná zem? Ne
21.5.2004    Mladá fronta DNES    str. 08    Názory
    KAREL STEIGERWALD        
Fejeton 

Parta kamarádů, která ráda přemýšlí o tom, co s námi bude, má pro vládu hezký námět. 
	Jde o jednoduchou ideu. S pomocí statistik, tabulek, grafů a rozborů chtějí kamarádi vypočítat, kdy konečně v naší republice bude jedna část obyvatelstva nezaměstnaná a druhá zaměstnaná u státu. To je ideální vrchol Špidlovy politiky. 
	Nárůst nezaměstnanosti a nárůst státních zaměstnanců ukazují, že k tomu dojde brzy. Je to trend. Vláda se snaží proti trendu nejít - zaměstnanost lidí v privátní sféře účinnými postupy snižuje, zato přibírá státní zaměstnance, jako by ten stát rostl. Z hlediska ekonomického to bude jakési perpetuum mobile. Z politického hlediska ideální stav: stát živí všechny, všichni jsou mu vděčni. V moderní době se tomu říká: sociální superstát. Nebo supersociální stát. Superšpidla by se o něj měl zajímat, než mu tu myšlenku vyfouknou v cizině.
	Hloubavý člověk si ale řekne, kdo to zaplatí. Kde na to vláda vezme? Hloubavých lidí je naštěstí málo a mlčí. Vláda může být pyšná: toto je pravý hospodářský zázrak. Zaplatíme ho z daní. Zvýšíme je státním zaměstnancům a jednoho dne zdaníme i nezaměstnané. Zbytek, tedy většina peněz se získá z dluhů. Udělat dluhy není pro dobrou vládu žádný problém. Určitě to dokáže. Věřme jí. Důležitým prvkem procesu mizení soukromých zaměstnanců a zdanění nezaměstnaných je jev, kterému přátelé říkají mizení hospodářství. Vláda zdaňuje a zdaňuje, ale daní je stále méně. Hospodářství se zrakům vlády kamsi ztrácí, odtéká, marně vláda hledá a hledá v černé díře, kam vládní oko nevidí, kde všichni žijí spokojeně bez daní a dotací, bez regulací a vyhlášek. Venku chudnou nezaměstnaní a státní zaměstnanci, uvnitř lidé pracují, obchodují, žijí a bohatnou. Zvláštností jevu mizení hospodářství je, že jsou to většinou titíž lidé - venku nezaměstnaný, v černé díře podnikatel. Venku referent státního úřadu pro rozpis dotací na řepná pole, uvnitř referent privátní firmy, která vyrábí ta řepná pole. 
	Nezaměstnaní, státní úředníci, žádné hospodářství. Hrůzostrašná zem? Ale není to tak zlé. Uvnitř té země žije ve skrytu ještě jedna. Větší a bohatší. Vláda o ní naštěstí nemá tušení. Odstěhujme se tam taky.

I zuřící fotbalový darebák je volič
20.5.2004    Mladá fronta DNES    str. 08    Názory
    KAREL STEIGERWALD        
Jsme svědky zvláštního jevu: na trávě hrají milionáři, v ochozech řve chudina. Za Říma to bylo opačně: gladiátoři byli nemajetní, bezprávní, dnes je takové publikum. 
	Řeč je o kopané. V zábavním průmyslu je to dobrý artikl - vynáší. Smyslem kopané je prodat zábavu, získat příjem. Někteří bafuňáři dělají kartelové dohody a zkreslují trh s kopanou. Prodávají se výsledky. Kdo koho podplatil, přetáhl jako v Hamletovi: kdo nasypal ten jed? Zločin přitahuje víc, než jak kdo kope do nejapného míče. Nebo ne? 
	Chudina v ochozech se ráda pere. I to je důležitá součást fotbalové zábavy. Koupí si lístek, rozbijou si hubu, proč ne. Planeta je plná podivných lidí a ti se baví, jak chtějí. Je to krása: soudce je podplacen, z úst teče nám krev. Stát na fotbale vyšetřuje, co vyšetřovat nemá. Je to zábavný tyátr, stát ho chce vyšetřovat. Když se fotbalisti podplácejí, je to jejich věc: pokud to publikum přijme a bude se dívat na zelený trávník, kdo si tam co koupil, prosím. Ať se tak baví, kdo chce. Když se to publiku líbit nebude, nepřijde. Zločin asi je, když někdo sází peníze na pot a talent, zatímco jiný si výsledek koupí. Ale možná že i ty sázky jsou právě na to, odhadnout, co si kdo podplatí. Duše fotbalového příznivce - temný les. 
	Stát by však měl vyšetřovat hlavně svůj podíl na tom tyátru. Strká do fotbalu peníze občanů, jimž do fotbalu nic není. Proč? Výcvik příštích milionářů platí daňoví poplatníci. Stát fotbalové podnikání dotuje, jako by to byla nějaká filozofická bádání nebo vyšší matematika. To podnikání žádné dotace nepotřebuje, ale je rádo, že je má. 
	Stát toleruje zločin kolem fotbalu. Policie jen přihlíží, zatlačuje ty ničemy. Kdyby vlak vyplenili občané, budou zatčeni a odsouzeni. Ničemy vozí dráhy zadarmo, vlak jim předhodí jako kořist. Policie jejich zločiny promíjí, prý je zločinců mnoho. Je to argument? 
	Je. Fotbalová banda může vše - na účet poplatníků. Vláda si asi myslí, že fotbalový zločin ji zdobí. Nebo si myslí - ti násilníci jsou to také voliči. Ať demolují, jen když dají hlas. 

***

Stát toleruje zločin kolem fotbalu. Činy fotbalové lůzy jsou vesměs beztrestné. Policie jen přihlíží, zatlačuje ty ničemy.

Useknutá hlava je námět pro filozofy
19.5.2004    Mladá fronta DNES    str. 08    Názory
    KAREL STEIGERWALD        
Vojáci a vojačky trýznili irácké vězně. Nic horšího nemohlo USA potkat. Záběry nechutností otřesou i zdravým rozumem. 
	Pro českého filozofa jsou "rituální degradací jiné kultury", v níž platí "odlišný smysl rozdílu mezi mužem a ženou". Jsou horší než stětí hlavy, které je "jen obyčejnou vraždou". Zdravý rozum vám řekne, že je rozhodně lepší být nahý ponižován surovým americkým vojákem než mít useknutou hlavu. Vojenská zvěrstva, o nichž je řeč, se mohou stát ideologickou čočkou, v níž vynalézavý kritik uvidí, co chce. Americe to může být jedno, má svůj hluboký problém a bude se z něj hrabat obtížně i bez kritiků, kteří preferují usekávání hlav před trýzněním nahých lidí. 
	My, kteří se filozofickými tanci nezabýváme, máme z těch zvěrstev i jejich kritiky bolesti duše. 
	Pokud si někdo vzpomíná, byla to zvěrstva běžně uplatňovaná u nás doma po čtyřicet let. Někdy hojně, jindy zřídka, ale trvale a mnohotvárně. Od drobných šikan, vyhazování z bytů, ze zaměstnání, zákazů povolání přes rozsáhlé krádeže majetku, nucené práce až po drastické a sadistické mučení ve sklepích StB a popravy, rozuměj vraždy, páchané někdy tajně, jindy veřejně. Postižených bylo, kdo to spočítá, tisíce. Či milion? 
	Strana, která to vše organizovala a řídila, je tu dodnes. Nepotrestána. Pachatelé zvěrstev v zásadě nepotrestáni. A pokud ano, formálními a výsměšnými tresty. Duchovní otcové a opěvovatelé toho svinstva, pokud tu ještě jsou, nás už zas nabádají, co je správné a co máme dělat, a říkají, že to tak tehdy muselo být. 
	Co se u nás doma stalo za vlády komunistů a za ruské okupace, víme dobře. Potrestat to - nejsme schopni. Ta zvěrstva musely páchat tisíce lidí, nikoliv hrstka. Mnozí tu ještě jsou. Nikdo jimi nepohrdá, nikdo je netrestá. Každý se spíš snaží zvěrstva omluvit, zamluvit, zapřít, popřít, svést na dějiny. 
	Nedivme se, vždyť v tom lítáme, my, strýc, bratr dědečka, otec, sestra manželky. Tolik nás je, to se máme soudit? Uff. 
	Kritizovat u nás zvěrstva v Iráku má divnou pachuť. Jak řešíme vlastní zvěrstva, musí nás s mrazením napadnout. Pozorujme Američany. Co udělají? Udrží se na trase "zločin, pak trest", či půjdou jako my cestou žvanění? Poučíme se od USA, nebo oni od nás? 
	Nejsou malá a velká zvěrstva. Bolest má stále stejnou míru. Za úvahu však stojí: proč ta druhá strana nikdy žádná zvěrstva neodhalila a nepotrestala? 
	Odpověď není těžká: protože je učinila normálním nástrojem své politiky. Useknem hlavu a půjdeme vpřed. To je velký námět pro filozofy. Proč o něm nemluví? 

Proč ta druhá strana nikdy žádná zvěrstva neodhalila? Odpověď není těžká: protože je učinila normálním nástrojem své politiky.

Postřehy dne
18.5.2004    Mladá fronta DNES    str. 08    Názory
    KAREL STEIGERWALD        
ODLOŽENÍ SOUDU s Liznerem dobře doplňuje obraz ospalé a bohorovné justice. Lizner je slavný korupčním případem. Už dlouho tvrdí, že je obětí spiknutí policistů, a chce obnovit proces. Rádi bychom měli v tak vážném obvinění jasno. Soud však nechvátá. Rozhodnutí odročil. Nepodařilo se mu doručit včas na vnitro žádost o zbavení mlčenlivosti policistů. Tak si přidal dva měsíce. Platí: čím je spravedlnost liknavější, tím lépe. 

LIDÉ A PSI zdaleka ještě nejsou rovnoprávní. Když pes pokouše nebo usmrtí člověka, jde na pozorování, pak je zpravidla utracen. Důchodce z Novojičínska ubil psa, na pozorování nepůjde, utracení se bát nemusí. Může se dočkat nejvýše dvou let vězení. Jak dlouho to budou psi trpět?  

UČENÁ SPOLEČNOST předá příští týden na valném shromáždění v Míčovně Pražského hradu ceny a medaile. Nikdo však nezná Učenou společnost, zatímco kdejaký namaškařený krákora s mikroportem a případně vyzáblá holka, co polonahá předvádí šaty, jsou veřejnosti známi. Učenost se zkrátka moc necení. Světem otřásají především nicotné zprávy. Kdo s kým spí a proč. Že někdo učený ví víc než jiní, je mu málo platné. 

Kde jsou jeho práva?   
FOTO: MAFA - RADEK KALHOUS

Komunisti jsou sjednotitelé nicoty
17.5.2004    Mladá fronta DNES    str. 06    Názory
    KAREL STEIGERWALD        
Grebeníčka zvolili sice až v druhém kole, ale jen slepec by nepřečetl tento jasný vzkaz: u nás se nic nemění. Strana má pravdu. Každá změna jí škodí, každá modernizace ohrožuje, každý pozitivní krok je krok do komunistických pekel. Silou českých komunistů je extremismus, negativní postoj, nepřátelství k moderní době. Tvrdí, že až přijdou do vlády, šelmu kapitalismu dají na řetěz. Je to jejich největší omyl. 
	Komunistům by nejvíce uškodilo, kdyby do vlády přišli. Podporuje je extremistické obecenstvo, kterému čerta záleží na mladém či starším Marxovi. Cílem extremismu je nenávist, zmar, záporný vztah ke všemu. Změřeno volbami, je to u nás dnes pocit dvacetiprocentní. Komunistická strana je toho pocitu vlajková loď, kolem níž se - krom hrstek nacizujících plešatců - všechen český extremismus sdružuje. V tom je síla českých komunistů, ale v tom je také jejich slabost. Jejich aktivita bude vždy jen pokřik z periferie. Pokud by vstoupili do centra politiky, nebudou. Extremismus si najde jiné předáky. Komunistický žralok to má těžké, musí plavat ve vlnách extremismu, nebo utone. 
	Jsme svého druhu orientální země. Jen orientální země pěstují dodnes komunistické učení, černý květ evropské civilizace. Aby přežil, dávají mu domácí obsahy: korejský dědičný komunismus je v rukou feudální rodiny, kubánský je prosycen latinskoamerickým nacionálním banditismem. Připomeňme i svého času vitální zelený komunismus libyjských beduínů. Čím modernizuje komunismus Grebeníček? Neboli jaký je nynější český příspěvek k dějinám komunismu? 
	Nu právě takový: sjednotitelé nicoty mohli by si napsat na odznak místo třešní. Ale možná je to s komunisty jednodušší. Žádat nemožné je krásné živobytí. A výsledek? Pěkný trvalý život v politice. Ten jim narušuje jen bláznivý skutečný komunista Ransdorf, čtenář mladého Marxe. Za starých časů by jej oběsili. Dnes může být rád, jen není místopředsedou. 
	Rozumný komunista se nemění. Tam, kde je, cítí se blaze. Nebýt komunismu, kdo by se o komunisty zajímal? V civilu byly by to neznámé myšky. Kde by vzaly zář kamer, které se na ně dnes obracejí? 

Rozumný komunista se nemění. Tam, kde je, cítí se blaze. A žralok komunismu musí plavat ve vlnách extremismu, nebo utone.

Pan Špidla je rozený socialista
15.5.2004    Mladá fronta DNES    str. 06    Názory
    KAREL STEIGERWALD        
Premiér Špidla si nepřeje, aby se ČR zúčastnila závodů ve snižování daní. Krom jiného zlého by to vedlo také k růstu chudoby. Špidlova vláda se raději účastní opačných závodů - ve zvyšování daní. To vede k bohatství. Konečně tedy víme, jak se chudoba a bohatství tvoří. Snižováním daní se chudne, zvyšováním zas bohatne. Pro české občany je to dobrá zpráva. Zvýšit daně není moc obtížné, Špidla to rád udělá a hned se naplní kapsy voličů. 
	Člověka přejde humor, když si připomene, že tyto groteskní ideje pocházejí z úst muže, který tu vládne. Chudobu prostřednictvím snižování daní můžeme přiřadit k dalším vládním kuriozitám: policejním provokatérům, kteří budou kontrolovat prostitutky, nebo k zákonu o tom, kolik lidí maximálně může bydlet v jednom bytě. 
	Pan Špidla je rozený socialista. Bohatým vezme, chudým taky. 
KRESBA: MIROSLAV KEMEL

Pokuta je něco jako posel boží
14.5.2004    Mladá fronta DNES    str. 08    Názory
    KAREL STEIGERWALD        
MLADÁ FRONTA DNES 

Stát má potíže s vybíráním pokut. Je to přirozené občané mají potíže s jejich placením. V našem přibližném právním režimu to je dokonce nutné pro přežití - aby jedni neplatili a druzí nevybírali. V pokutové džungli se jinak přežít nedá. 
	Známe to už od komunismu, a možná že jsme takoví byli i před ním: zákony trochu platí, trochu zas ne, smysl mají někdy lepší, jindy nejasný nebo žádný, jedno ustanovení popírá druhé, mezi tím se prochází namyšlený šafář, tomu vypálí pokutu, tomu zas ne, jednou oprávněně, jindy jen tak z rozmaru pokutu zvýší či sleví nebo odpustí. Někdy přivře obě oči, jindy je jak břitva. Když se rozezlí, vypálí pokutu za kdeco malicherného - asi mu není jasné, proč tu pokuty jsou. Nikoliv proto, aby si stát vylepšoval rozpočet, nýbrž proto, aby se občané drželi zákona. 
	Ale je to trochu jedno: někdy mu zaplatíme, jindy zas ne. Na stole má miliony hříšníků - hrábne asi do té haldy, náhodně někoho pronásleduje, žene k soudu, na jiného zapomene. Je to loterie. Co by však stát neudělal pro kamaráda - hrábne mezi hříšníky a už je kamarád v koši - mimo trest. Kamarád a ten, kdo zaplatí. 
	S právem to má společného málo. Každý motorista ví, že smyslem pokut není zvýšit bezpečnost dopravy, nýbrž dát pokutu. Stát občany trestá, obírá a vychovává jako by on byl otec a občané nějaká dítka. Zkuste to obrátit - trestejme stát za totéž: nedodal jsi včas pokuta. Porušil jsi předpis - pokuta! Poškodil jsi občana - pokuta! 
	Kombinace hojného a většinou nesmyslného pokutování s chaotickou benevolencí při výběru pokut potřebuje ke skvělému chodu třetí složku: nedotknutelnost úřadu! Má ji. Stát občanům může udělat cokoliv, občané jemu nic. Je to dědictví z dob, kdy stát byl dráb a občan nevolník. Představy, že stát je něco velkého, božského a vznešeného, zatímco občan je jen červík, jsme se nezbavili dodnes. Proto je pokuta něco jako posel boží nám smrtelníkům. 
	Smyslem modernizace, která nás nečeká, protože o ni nikdo nestojí, je vytvořit stát, který je míň než občan, zato mu přesně slouží, funguje levně, spravedlivě. Šafářovu hůl a déšť pokut do skříně, zato zdvořilou úklonu před majestátem svobodného občana, na to čeká náš stát. Čeká a nedočká se. Vše bude po starém. Ošulit liknavého šafáře je větší slast než hrdě platit pokuty. 

***

Stát má potíže s vybíráním pokut. Občané mají potíže s jejich placením. Jedni neplatí, druzí nevybírají. Je to nutné pro přežití.

Masaryk měl hned dva názvy země
13.5.2004    Mladá fronta DNES    str. 08    Názory
    KAREL STEIGERWALD        
Čas od času nás potkává debata o tom, jak se to tady kolem nás všechno vlastně jmenuje. Máme s tím celkem nepochopitelné potíže, třebaže český stát existuje už tisíc let a tisíc let jméno měl. 
	Radikálové říkají, že to všechno u nás je proto tak ubohé, že ani nevíme, jak se jmenujeme, a cizincům, aby se zorientovali, musíme říci Prág nebo Kafka. Ale je to obráceně. Protože je to u nás všechno ubohé, nemáme pro to pořádný název. 
	Vhledání názvu můžeme být neúnavní, a tím vlastně potvrdíme, jak je to nesmyslné. Nalezené názvy Malgašská republika, Kampučie, Sjednocená arabská republika čpěly násilím. Dobrovolně se nikdo nějak nazvat nenechá, název se krkolomně vyvíjí. Starat bychom se měli ne o to jméno, ale o to, co má být za ním. Země, stát, lidi, obsah, tvar toho a přínos, jak by řekl Schiller, všemu lidství. 
	Jsme veskrze neúspěšná země. Dějiny české politiky jsou dějinami katastrof. Za komunistické okupace jsme byli po Rusech nejlepší vrazi a trýznitelé. V rakouském mocnářství jsme hráli my, nikoliv Maďaři, roli Venců-lokajů a služek Mařen. Dodnes se v cizině píše: Češi, nekrást tady. O Maďarech v tomto smyslu nic. 
	Tak krademe doma. Nejoblíbenější lidovou nestvůrou je český politik. Hloupý a nadutý úplatkář. Potíž je, že jeho volič má nejčastěji tutéž podobu: napařený zlodějíček plivající nenávist. Hulvát politik tupí hulváta voliče a naopak. Není sprosťárny, kterou by si ti dva neřekli a neudělali. Patnáct let svobody jsme využili k tomu, že se v civilizační stupnici propadáme dolů - někam za Pobalťany. Nikomu to ale nevadí. Raději se serveme o název státu. Měl by vystihnout, že jsme tygři demokracie a důmyslu. Jediné prostředí, kde se cítíme úspěšní a v čele, je to, které si sami vytváříme. Chudá provinčnost je nejvyšší meta. Proti ní stojí, už dudákem Švandou počínaje, zámožné cizáctví. Vyjádřit to můžeme dvěma spojenými výkřiky. První zní: „Toto by v cizině nebylo možné!“ a druhý: „Nám cizina nebude nic vykládat!“ 
	Jak tohle všechno nazvat? TGM měl názvy hned dva. Kocourkov a Hulvátov. Jeden lepší než druhý, oba dodnes použitelné, Kocourkov by se asi obtížněji překládal, i když pro blby mají v každém jazyce hojnost označení. Ale stát, který nosí světlo v pytlích dovnitř, když zapomněli udělat okna, všude neznají. Hledat nějaký další název nemá smysl. Pokud by se naše zem nějak pozvedla, i když to nikdo nečeká, lepší název se jí po čase sám vyjeví. Masarykovy názvy prozatím stačí, jsou přesné a zvučné. 
	Český paradox: tento článek se bude líbit především právě hulvátům a zástupcům Kocourkova. Pěkně zupácky prásknou novinami a nadšeně se rozhlédnou: „Všude kolem je to tady pěknej ksindl! Už to píšou i v novinách! Mámo, dones pytel, jdeme na to, než to ukradne jinej.“ 
	Ostatním včetně autora tohoto článku, kteří svou vlast milují, bude tento článek líto. Takový hanopis! Proč ta moje vlast, ta krásná země, ten domov můj, ta země česká, Čechie, Bohemie, je tak velká hromada svinstva? Musí to tak být? 

Patnáct let svobody jsme využili k tomu, že se v civilizační stupnici propadáme dolů - někam za Pobalťany. Nikomu to nevadí. Raději se serveme o název státu. Vystihne, jací jsme tygři demokracie?

Komunisté, a omlouvat se?
12.5.2004    Mladá fronta DNES    str. 08    Názory
    KAREL STEIGERWALD        
KSČM opět řeší věčný problém se omlouvat za čistky a represe. Radikálové by se nějak omluvili, starokomunisté nikdy. 
	Pravdu mají starokomunisté. Kdyby se měli omlouvat za všechno zlé, co by pak z komunismu zbylo? Před komunisty, nejen našimi, stojí jiný problém: co vlastně je dnešní komunismus, jaký má obsah, co hlásá? Platí ještě "zespolečenštění výrobních prostředků" a "diktatura proletariátu"? Jsou komunistické strany stále ještě avantgardním předvojem dělnické třídy, nejpokrokovější síly? Je KSČM stále ještě vědecky nutná? 
	Nebo platí něco jiného? Když se komunisté nejen omluví za to, co provedli, ale i vzdají komunistické teorie, jak je pak odlišit od socialistů? To je jejich hlavní dnešní potíž.

Česká politika potřebuje změny
11.5.2004    Mladá fronta DNES    str. 06    Názory
    KAREL STEIGERWALD        
MLADÁ FRONTA DNES 

Unie svobody se dočká patrně úplně všeho hořkého. Druhou stranu, která by si sama tak tvrdě ubližovala, asi nemáme. 
	Jde do evropských voleb se záhadným a nesrozumitelným plakátem: malý šašek a velká tvář, která se dusí sáčkem, plus evropské hvězdičky. Co tím je myšleno, bůh suď. Ostatně US pro jistotu na plakátě ani není napsaná. Volič si může marně lámat hlavu, kdo se to zas zbláznil. Ale je to jedno, kdo by US chtěl volit, nenajde ji. Zmizela pod zcela novým krkolomným názvem, který si spletete s desítkami podobných. 
	Po volbách učiní US tvrdé závěry. V případě neúspěchu odejde z koalice. Místa ve vládě si však, jak naznačuje předseda Mareš, ponechá. To má svou logiku. US se porážky ve volbách dočkat nemůže. Každý výsledek voleb, i půl procenta, bude pro ni úspěch. 
	Co bude s vládou po volbách, je lákavé téma. Ti unionisté, kteří ve vládě jsou, v ní budou chtít zůstat, to je unijní i lidská přirozenost. Odbojná křídla zesílí svůj tlak: pryč z vlády, pryč ze smrtonosné náruče socialistů. US tedy z koalice odejde, ale zůstane ve vládě, čerti, vyznejte se v tom sami. 
	Otázkou bude, kdo dnes US ještě potřebuje. Na komunistickém sjezdu zřejmě posílí vůdce Grebeníček, pro ČSSD nepřijatelný. Lidovci mají v ohni dvě želízka, pravé i levé, podrží každou vládu. Až US vypije poslední svou krev, zůstane před socialisty jediná možnost: menšinové vládnutí s lidovci. Nemusí být zcela neúspěšné, protože hlasy unionistů mohou tiše zastoupit modernisti z KSČM. Když se nehodlá modernizovat jejich strana, proč nepodpořit socialisty? Může také být, že ani hlasy padlých unionistů se proti vládě nepostaví. Pro unii to není nic překvapivého, držet vládu, z níž jsme odešli. 
	Česká politika je černá bedna. Dávej dovnitř, co chceš, nikdy nevíš, co vyleze ven. Víš jediné: uvnitř se koušou dva neviditelní kocouři. Jestli v tom chumlu bude US, či nebude US, je důležité jen pro US. Vláda tu bude i bez ní, ona tu bez vlády už nebude. 
	Nejhorší je, když se politika bojí změn. Nehýbat s ničím, nebo přijdou komunisti do vlády - to je strašák, který je do Strakovky může naopak přivést. Česká politika změny potřebuje. Nehybnost, jak známo, je hnití. A v hnití kvetou komunisti. 

***

Česká politika je černá bedna. Dávej dovnitř, co chceš, nikdy nevíš, co vyleze ven. Víš jediné: uvnitř se koušou dva neviditelní kocouři.

Vláda chce spořit, i když rozhazuje
6.5.2004    Mladá fronta DNES    str. 08    Názory
    KAREL STEIGERWALD        
Vláda sestavuje rozpočet a není na tom dobře. Chtěla by se dostat pod sto miliard, ale pevně vězí ve vlastních tenatech. Co slíbila, měla by dát, ale nemá z čeho. To je gordický uzel všech vlád, které si váží víc huby než peněženky. 
	Sobotka musí škrtat. Ale kde, aby nedošlo k nenahraditelným ztrátám na slávě a oblibě? Sáhnout na životní minimum, od nějž se odvíjejí všechny sociální dávky? Proč ne, úspora by to byla. Ale kdo to řekne voličům - před volbami do EU? A kdo to řekne po volbách, když bude už zas před volbami u nás? Mají socialisté říci svým žargonem "chudým" lidem, odrbeme právě vás, ne boháče? A mají "odrbat" raději "boháče"? Už i tato vláda ví, že oživení hospodářství musí předcházet snižování daní. Má je tedy zvyšovat? 
	Gross proklouzl se služebními zákony, v nichž slíbil zvýšení platů státním zaměstnancům, přesněji hlavně svým, právě v časech neúrody. Odsune vláda ty Grossovy dary? Nechá si to on, mistr úspěchu a slávy, líbit? Vláda, neboli její vedoucí síla, vězí ve vlastních slibech, iluzích, učitelsko-kupeckých teoriích a snech. Zdroje jsou, musí znít Špidlovi dodnes v uších. Když pomineme Škromachův kuriózní nápad, že vše mají zaplatit Němci, zdroje nejsou. Vláda má rozumnou snahu: neštěstí nechť přijde až po volbách do EU. Do té doby si užijme nejasností, vytáček a mlžných vět. 
	Mít vládu, která šetří, ruší schodky, nedělá dluhy, věří v pracovitost lidí víc než ve vlastní přerozdělovací moudra, není žádné neštěstí. Vláda, která má vizi, projekt, plán, cíl, dokáže strhnout voliče i k úsporám, za nimiž lze snad větřit příští bohatství. Těžko tu vůli ve voličstvu pozvedne vláda, která nás léta učila, žádejte, vyplňte si, přidělíme vám, zaplatíme za vás, dáme dotaci, vypůjčíme miliardy, rozdáme, než přituhne. 
	Už přituhuje. Za škrty a úspory je třeba vládu chválit. Ne však tu, která jednou rukou škrtá a spoří, zatímco druhou rozsévá. Že to Špidlova vláda udělá, není pochyb. Dělala to vždy, je to její světonázor, Špidla říká: naše kulturní tradice. V tom má pravdu. Zapamatujme si: vláda bude brát, chlapi, nastavte peněženky, něco přiletí!

První kroky v EU: déšť žalob na stát
5.5.2004    Mladá fronta DNES    str. 09    Názory
    KAREL STEIGERWALD        
Když začala vysílat soukromá televize Nova, prožili jsme rozčarování: český národ bohužel není národ čtenářů poezie a duchaplných esejů, nýbrž, podobně jako ostatní národy, především polykač škváru a pokleslé zábavy. 
	Vstup do Evropské unie může mít podobný efekt. Alespoň v oblasti práva, soudů, spravedlnosti. 
	Stát, který se rád vidí jako pilíř práva, může se dočkat rozčarování. Místo státu práva konečně uvidíme stát založený na staré dobré ideji: já stát jsem pán a občan je šupák. 
	První evropské kroky toho státu jsou provázeny desítkami, dnes už možná stovkami mezinárodních žalob jeho vlastních občanů a nejen to: u evropského soudu pro lidská práva už jsou první desítky z předpovězených žalob sudetských Němců. 
	Češi se na svém státu domáhají elementární slušnosti a základního smyslu pro právo, například o elementární věc: vůbec zahájit soudní jednání. 
	Sudetští Němci se domáhají majetku - za odsun neboli vyhnání. 
	Jako třešnička na tomto smutném dortu přichází žaloba nevinného Turka, který strávil 31 měsíců ve vazbě a jemuž stát neřekl ani pardon. 
	Češi šmahem vyhrávají, protože jejich právy český soud okatě pohrdá, a stát už se narychlo snaží nějak je uchlácholit. V případě sudetských Němců chlácholí sám sebe. 
	Špidla se ujišťuje, že už v minulosti podobné "soudy" neuspěly. Otázkou je, zda takové ujišťování stačí. 
	Český stát nerad říká, že vyhnání Němců, bez ohledu na řádění nacistů, bylo odporné, a stejně nerad říká, že měnit na tom dnes už není co, protože na vrub porážky nacismu šla nejen tehdejší německá zvěrstva, ale i ta česká zvěrská odplata. 
	Říká to překříženě: za dnešním stavem jako výsledkem války stojí mátožně, tehdejší svinstva Čechů nechce vidět. Tak Němci žalují. Proti Polákům by si netroufli. Riskují české protižaloby a rozpoutání nenapravitelného kolotoče, my vám, vy nám. Riziko je to malé, český stát se o sebe stará matně. A co s tím postiženým Turkem? ČR ráda nebude. 
	Možná ty první kroky českého státu v EU přinesou povzbuzení: chtít od sebe víc práva, spravedlnosti a víc smyslu pro vlastní zájmy. Nebo pobyt státu u soudu ve Štrasburku přinese opak: stále větší rozčarování, že ne my, ale svět je zlý. 

Češi šmahem vyhrávají, protože jejich právy český soud okatě pohrdá, a stát už se narychlo snaží nějak je uchlácholit. V případě sudetských Němců chlácholí sám sebe.

Evropa: Óda na radost
4.5.2004    Mladá fronta DNES    str. 08    Názory
    KAREL STEIGERWALD        
Náš vstup do EU provázejí, jako obvykle, fanatické výlevy jásání i výlevy hluboké skepse a pochyb. Mít víc odvahy, mohli bychom si dopřát i občanskou válku. Takto si dopřáváme jen ostrá a potměšilá slova. Nu však, národ slov. 
	Hymnou EU je Óda na radost. V překladu Schillerova textu, který vytvořila Marie Bieblová, máme k dispozici výstižný text. Zpívá se v něm: „Miliony v náruč jednu! Toto políbení všem! Sbratřením svým dospějeme k otci, jenž dlí v nadehvězdnu!“ 
	To by si mohla ČSSD dát rovnou do programu. Sbratření, lidskost proti sobectví a cíl, který je v neznámu. Bieblové překlad jde však dál. Doporučuje výskat, jásat, společně zpívat - s jedinou výjimkou: kdo to nedokáže a nemá žádného bratra mezi námi, ten musí vypadnout. Ruší náš zpěv. S pláčem ať táhne dál! Bratrství je jistě svůdná idea. Má jediný nedostatek: provází ji vyhnání těch, kdo je ruší. To vyhnání jemnějšímu nosu páchne třeba i koncentrákem. Evropa si to ještě pamatuje. 
	Jak v kapce rosy jsou v té hymně zaklety obě Evropy. Evropa jásání a společného tance v kole. Učinil z něj nesmrtelnou metaforu padesátých let Milan Kundera. A Evropa skeptická, kritická, Evropa těch, kteří rušili zpěv pochybami a teď táhnou dál. Evropa, kterou geniálně vystihl Ladislav Smoček ve větě: Cože, vy voláte o pomoc, když já vám jdu pomoct? Ano, volat o pomoc před těmi, kteří vám jdou na pomoc, je velké evropské téma. 
	Možná, že největším evropským objevem je vynález demokracie nikoliv jako vlády většiny nad menšinou, nýbrž jako ochrany menšin před silou většin. Říká se tomu tolerance, snášenlivost, podezíravost ke zpěvům a tancům v nadehvězdnu. Nebo hluboké přesvědčení, že každý líc má i rub a že slova, milí princové, jsou jen slova. Je smyslem EU uchovat právě tento největší evropský vynález - pochybnost? Je-li tomu tak, patří pochybnosti o existenci a konání EU k tomu největšímu bohatství, které EU má. Pokud bude mít tyto skeptické rysy, bude společná Evropa silná, moudrá a rozumná. Bude-li tančit v kole, běda jí. 
	Víme to? Kdo se dívá na naše veselice ducha, musí mít obavy: nechceme náhodou spíše Evropu tanců a jásotu než Evropu pochyb? Nemá zas někdo chuť říkat, kdo zpěv kazí a kdo má jít pryč? Tentokrát pod záminkou - Evropa to chce? Pozor na naše vylučovače a soudce. 
	Sjednocovat Evropu je složitá operace: sjednoťte mnohost a nejrůznější různost bez poškození obého a vymyslete, proč to vlastně sjednocovat? Velké říše vznikaly z přesvědčení, že velká říše je idea dobra sama, ale kdo tomu v Evropě dnes věří? Místo idejí velké říše platí dnes idea velké sběrny daní a rozdělovny dotací a dávek. Místo Masarykova Já pán, ty pán, máme dnes hrdé Já na podpoře, ty na podpoře. 
	Důvody pro Evropu nejsou příliš přesvědčivé: v našem podnebí dokonce degradují v hokynaření: kartička na hranici, příplatek, dotace, život mezi anděly. 
	Nepřesvědčivé jsou i důvody proti: že se rozpustíme, že eurobyrokracie je větší než ta, co už máme doma. Nikdo se neptá, co EU přinese svobodě a tomu, čemu bychom měli stavět pomníky: našim pochybám, tomu motoru civilizace. Ta otázka zaniká v jásotu i temných proroctvích. Ale z našeho nadehvězdna možná už zní odpověď: Co že EU dá svobodě u nás? Tobě nic! Šťouráš to toho, táhni s pláčem! 
	A vy, miliony, trpte dál, pro člověka! Tak to máme rádi. 

***

Volat o pomoc před těmi, kteří vám jdou na pomoc, je velké evropské téma

Zostření a chaos
29.4.2004    Mladá fronta DNES    str. 08    Názory
    KAREL STEIGERWALD        
MLADÁ FRONTA DNES 

Trest neodstrašuje krutostí 

Vláda se zabývá zostřováním trestů za zločiny v dopravě. Chce přitvrdit i v násilných trestných činech. Opět se vynořuje staré známé „třikrát a dost“ a jako obvykle lidovcům neprochází. 
	Za přitvrzení je třeba vládu pochválit. Vyhovuje obecnému mínění, že s darebáky se zachází příliš jemně. Kdyby se však držela toho nejhlubšího mínění lidu, musela by k většině zločinů přiřadit rovnou popravu. Hlas lidu není hlas Boha, nýbrž pomsty. Přitvrzení vyhovuje i těm, kteří ve vynášených rozsudcích cítí pohrdání a nízkou cenu lidského utrpení a života. 
	A dále: přitvrzení obvykle používají vlády, když už nevědí, kudy kam. „Přitvrdit“ je snadné a efektní. Nakonec i tomu zloději chleba lze veřejně useknout ruku, aby se polepšil. Specialisté na trestání lidí říkají, že odstrašující efekt trestu nespočívá v jeho krutosti, nýbrž v jeho neodvratnosti. Středověcí zloději kradli i tou rukou, co jim zbyla. 
	Ze zostření si naši zločinci asi mnoho dělat nebudou. Vždyť víme, jak to chodí u soudů i na policii. Zákonů na potírání neřádstva máme už dnes, před zostřením, mnoho, orgánů k tomu vytvořených také. Jen toho potírání neřádstva je jaksi viditelně málo. V branži, která má potírat nezákonnost, je mnoho poloslepců a polohlušců, kteří umějí jediné: ustavičně krkolomně vysvětlovat, jak proti zločinu nemohou zasáhnout, protože chybí to či ono, další zašmodrchaná legislativa, auta, počítače, čepice a policejní válenky do mrazu. Mezitím jim zločinci utečou i s pouty, ujedou jejich autem, soud je omylem propustí, nesvolá jednání, založí spisy, utopí se v chaosu. Ba co hůř, zločin začínají v nápadně velké míře praktikovat i oni, strážci zákona. 
	Zostření a přitvrzení - budiž. Ale nespasí nás.

Železného soud
28.4.2004    Mladá fronta DNES    str. 08    Názory
    KAREL STEIGERWALD        
MLADÁ FRONTA DNES 

Soudce soudci asi oči nevyklove 

Soudce Paška nařídil soudní jednání ve věci dr. Železného tak, aby rozsudek vynesl den před volbami, v nichž Železný kandiduje. Připomíná tím policii, která kdysi zatkla půl roku naoko hledaného dr. Sládka právě v den prezidentské volby a po volbě jej zas pustila. 
	Plést soudy a policii do politiky je český zvyk. Politická neutralita je vlastnost, které si naše mocenské orgány nijak necení. Policista zatýká poslance přesně v den volby, ačkoliv měl na zatýkání a propouštění půl roku, soudce se náhle jako protřelý politik stará o to, co mají či nemají vědět voliči, ačkoliv měl na souzení svého Železného mnoho měsíců, vybere si den před volbami jako svůj svérázný příspěvek do volební kampaně. 
	Pověst soudců je mizerná. Divit se nemohou. Příliš často má veřejnost před očima jejich přešlapy, přehmaty, nehorázné výroky i činy. Připomeňme aféru soudce Berky. To by měla být událost otřásající státem. Ve skutečnosti se asi třese jen ten Berka. A kdo ví, jestli. I jeho věc může běžet léta. Známe to přísloví: Soudce soudci asi oči nevyklove. 
	Ani Paška se nezatřese, ačkoliv se dopustil toho nejstrašlivějšího: nasadil své soudní konání do volebního boje. Jeho vážný přestupek mu patrně projde bez bolesti. Veřejnost (i ta politická) si řekne, jde o Železného, dobře mu tak. Jako si řekla kdysi: Jde o Sládka, dobře mu tak. U nás sympatie platí víc než zákon a než smysl pro korektnost. 
	Psát tento komentář nemá příliš smyslu. Pašku nechají všichni být. Jako nechávají už léta na pokoji neschopnost soudů vyřizovat věci občanů, jako už léta nikoho netrápí, že ani rozsudky nemusí vstoupit do života. Nespravedlnost a nekorektnost jsou kvetoucí části našeho života.

Od bobra až k pierotovi
28.4.2004    Mladá fronta DNES    str. 08    Názory
    KAREL STEIGERWALD        
Kdysi navrhoval Jan Ruml, aby znakem US byl bobr. Asi jediný v této zemi nevěděl, čemu náš lid také říká bobr. Dnes jde unie do evropských voleb s pierotem, protože pierot je symbolem mlčícího básníka, kterému všichni rozumějí. Co však se stranou, která si ukládá bobříka mlčení? To tu ještě nebylo. Budeme jí opravdu rozumět? Je to krásné a originální volební heslo: Mlčeti pravdu! 
	Podivný je i ten pierot sám. US připomíná, že jde o slavného francouzského kašpara rodem z Čech. Jenže ten ubil holí člověka, který se mu poškleboval. Jak tomu rozumět? Činy i výroky unie často posměváčky přitahují. Mají se bát hole US? Nebo se tím myslí: doma nelze vyniknout? To na US sedí. Nevynikla. 
KRESBA: MIROSLAV KEMEL

Zrůdy nás pobízejí k úvahám
27.4.2004    Mladá fronta DNES    str. 08    Názory
    KAREL STEIGERWALD        
Význačné lidské zrůdy, Stodolovi, dostaly doživotí. Jejich proces pobízí k úvahám, jichž by si člověk nejraději nevšiml. 
	Chudák policie. Její vina na vraždění těch dvou je velká. Větší, než si umí ministr vnitra představit. Kdo ke šlendriánu, který policie prokázala, přičte všechny ty hrůzně-komické příběhy posledních měsíců, musí se divit, že to ministr ještě nevzdal. Anebo že alespoň nepřinesl zevrubný projekt, co udělá dál. Co se v policii a s policií děje, není nic malicherného. Potřebovali bychom ministra s menším smyslem pro veřejné šaškování a stranické prostocviky, zato s větší koncentrací na práci ministerstva. Že se ten mladík přitočí k nalezenému děvčátku, je sice mazané, ale málo: mazanější by bylo kormidlovat resort od trapnosti k úspěchu. 
	Chudáci jsme i my. Máme si dál myslet, že trest smrti je nelidský? Máme dál hýčkat největší výdobytek našeho dvacátého století, zákaz trestu smrti? Říkáme, že trest není msta, nýbrž možnost nápravy. Jak tedy Stodolovi? Doživotně se budou napravovat, pak umřou? To má nějaký smysl? Nebo počítáme, že za čas, po půlce, kdoví kdy, vyklouznou - napravení - zase ven mezi lidi? A co když lidstvo nechce napravovat, nýbrž trestat, zabíjet ty zrůdy? Není nejškodlivější držet je mezi lidmi? Nepotřebují zrůdy strach ze smrti, který by jejich vraždění brzdil? Nehumánnost trestu smrti je dnes nepochybná. Ale co když je to problém, který lidem škodí, zrůdám přeje? Nejúžasnější je představa, jak se Stodolovi napravují. K čemu, pro koho, proč? Kdo by to chtěl? Oběti? 
	Vysvětlí nám toto nějaký psychologický bavič či profesionální humanista? Zrůdy byly a budou. Každý současník má dojem, že právě teď, v jeho čase, je jich mnohem víc než dříve. To je dáno děsivostí současníkova zážitku: zatímco já večeřím, v té chvíli, o kus dál, třeba jen za zdí, někdo vraždí člověka. To je hroznější než vraždění umístěné kdesi v bezpečí dějin. 
	Jsme společnost bohatá. Patrně nejbohatší za dobu lidské existence. Proč se naše bohatství neprojevuje výrazněji v tom nejcennějším, čemu má sloužit: v ochraně našich životů? Vždyť zabít člověka je pořád stejně snadné, jako když zlomíš zápalku... 

Nejúžasnější je představa, jak se Stodolovi napravují. K čemu by to bylo, pro koho, proč? Kdo by to chtěl? Oběti?

Zeman? Zatím jen řeči v mlze
26.4.2004    Mladá fronta DNES    str. 06    Názory
    KAREL STEIGERWALD        
Vystoupil na předvolebním mítinku, ale nepřekvapil ničím novým. Zopakoval, že vláda zrazuje volební program ČSSD, že ustupuje koaličním partnerům, zejména US, a že on sám, pokud by situace taková byla, šel by případně, ovšem jen z nezbytnosti, sociální demokracii, upadlou v drápy nýmandů, zachránit. S podmínkou: mimořádný stranický sjezd co nejrychleji. Po řádném sjezdu v roce 2005 bude prý pozdě. Tou dobou stranu už nikdo neoživí. 
	To vše známe. Zeman opakuje taktiku při volbě prezidenta. Opět se vciťuje do role zachránce, spasitele přivolaného na poslední chvíli před katastrofou. Tehdy jej Špidla, (někdo říká, že Gross, ale to nechme věštcům) úspěšně odblokoval i za cenu pro ČSSD nejvyšší: že prezident bude pravicový. Dnes je situace o kus dál, Zeman oceňuje svou podporu ve stranických řadách a oceňuje jistě i klesající oblibu Špidly. Idea, že jej mimořádný sjezd katapultuje zpět do politických výšin mezi předáky ČSSD, není zcela beznadějná. Koneckonců pro Zemana je to jediná cesta, kudy může ze svého venkovského exilu vykročit. A že vykročit chce, je jasné: představa, že horský medvěd se valí do labské roviny, vše drtí svou neohrabanou, leč razantní silou a profesionální politickou tlapou, vrací věcem přirozený zemanovský řád, je jistě Zemanův nejoblíbenější kýč. Kdo před lety nevěřil v jeho útěk k horským stromům, má dnes satisfakci: Zemana samota nebaví, na to je příliš velký hráč. 
	Záhadné ovšem je, co by velký návrat přinesl ČSSD. Do žádné řeky se nevstupuje dvakrát. Zemanův nynější program je: Špidla zradil volební program. 
	Má to znamenat, že Zeman by šel cestou jeho naplňování? Vrátil by stranu od chaosu k čiré utopii? Špidla volební program nezrazuje, nýbrž odsouvá pro lepší chvíli. Je podoben Leninovi za NEP: dočasně pod tlakem couvá, až bude o kus lépe, vrátí své ideály do hry. Chce je snad Zeman do hry vrátit hned? A jak bude potom ta jeho hra vypadat? 
	Ani Zeman nevymyslí nic nového: dobře ví, jaká je realita. Řeči o zradě programu znamenají jediné: lákání nespokojenců. 
	Že program ČSSD je velká iluze, ví Zeman možná nejlépe ze všech socialistů. Také ví, co se v předvolebním čase vyplatí nejvíc: mnohomluvné řeči v mlze. 
	A tam se Zeman, starý taktik, zatím prozíravě drží. 

Že program ČSSD je velká iluze, ví Zeman možná nejlépe. Také ví, co se v předvolebním čase vyplatí nejvíc: spousta řečí v mlze.

Vlády pád, či jen mlha?
22.4.2004    Mladá fronta DNES    str. 08    Názory
    KAREL STEIGERWALD        
Každého to zajímá, politici si to přehazují z hlavy do úst a zpět: padne vláda, nepadne vláda? Co ještě Špidla vydrží, co už ne? Přežije krkolomné boje o poslední novelu? Kdo ho zradí, kdo ne? Co Kalousek? 
	Otázka je špatně položena. Každý, kdo by chtěl Špidlu sundat, musí vědět, co bude dál. Kdo bude vládnout? Jaká koalice? Co Kalousek? Jaký program? Vládnout jako Špidla, jen přesněji, razantněji, s jiným šarmem, nebo úplně jinak? Kdo chce sundávat vlády, má toto vše předem vědět. Hrknout do vládní stavby je snadné, horší je obsadit pak ty volné židle. Kdo bude vědět, jak a proč, ať se do toho pustí. Vše ostatní je mlha. 

KRESBA: MIROSLAV KEMEL

Srazte paty
21.4.2004    Mladá fronta DNES    str. 08    Názory
    KAREL STEIGERWALD        
Fejeton 

Toto je fejeton pochmurný. Je o lupičích a o vás. Jednoho dne vám Telecom pošle účet za datové služby, které jste si neobjednali, protože datové služby vám poskytuje jiná společnost, Tele2. Lidi, které trápí spravedlnost, mohla by ta křivda zajímat. 
	Stěžujete si. Dozvíte se, že ano, že Telecom to ví, že i vy jste to už mohli kdesi číst, že jde o běžný podvod, protože nějaké spolčení podvodníků se samo od sebe připojuje na váš počítač, přepojí vás z Tele2 na Telecom a vycucne z vás za vašimi zády právě ty služby, které vám Telecom účtuje. Chcete-li, řekne Telecom, za šedesát korun uděláme blokování, aby to přicucávání příště nebylo možné. Vy se zaradujete, zaplatíte, oč vás ošidili a Telecomu dáte šedesát korun. Nedělejte to. Neplaťte za služby, které jste si neobjednali. Jestli vás nějaká technika přepojila, zapojila, kašlete na to. K obchodu musí být dva, nikdo s vámi nemůže obchodovat, aniž byste to věděli, ať už má na to kdo "předpisy", jaké chce. Nedržte se předpisů, nýbrž dobrých mravů: kdo s vámi obchoduje, aniž to víte, nedělá obchody, nýbrž podvody. Neplaťte mu za to, podvod sklapne. Podivná je role Telecomu: ví, že jde o podvodníky, ale ujímá se inkasa jejich vylákaných plateb. Ví, jak podvodníky odblokovat, ale své zákazníky nechrání, nýbrž vydírá: Zaplať mi šedesát, pak tě uchráním. Nedávejte ani šedesát. Lup spočívá právě v tom, že zaplatíte. Dokud neplatíte, nikdo vás neokradl. Telecom ať podvodníkům také neplatí, bude od nich brzy pokoj. 
	Možná vás dají k soudu. Tam asi neobstojíte. Soud bude kráčet velmi pomalu vpřed a bude se neustále točit kolem základního argumentu: dostali jste poštou účet, tak jste povinni jej zaplatit. Vy budete říkat, že neplatíte za to, co jste nechtěli, i kdyby sto účtů letělo vzduchem. Soud přijme logiku Telecomu: podvedli vás. Vy řeknete: Nepodvedli, nic jsem jim nezaplatil. Uviděl jsem včas, že je to podvod. Mezitím vám poběží hrozivé penále, protože soud půjde vpřed léta. 
	Jednoho dne vše prohrajete, protože mezi Telecomem, soudem a spravedlností není skoro žádný rozdíl. Všechno je to jeden čert. Měl jsi, hochu, zaplatit těch pár tisíc, život bys měl snazší. Takto jsi umučeným kverulantem, sudičem, kyselou osobou, která se trápí a obtěžuje své okolí spravedlností. 
	Rozumný člověk, když jej páni okradou, srazí paty. V síti paragrafů a podobných chytáků utřepal by se kvůli spravedlnosti až k smrti.

Nový tvor: bezúhonná prostitutka
20.4.2004    Mladá fronta DNES    str. 08    Názory
    KAREL STEIGERWALD        
Kdo chce podrobně prozkoumat politiku vlády, měl by se blíže zajímat o vládní přípravu zákonů o zemědělství a prostituci. Jde o dvě nejstarší povolání, která se svými produkty života člověka dotýkají těsněji než třeba metalurgie. Mají velký vliv na podobu naší civilizace, ovlivňují duši i břicho člověka. Obě jsou nevyhladitelná, byť se o to vlády čas od času snaží. Bez ohledu na vlády a režimy, lidé vždy budou něco sázet a platit za sex. 
	Jsou to oblasti lidské činnosti velmi špatně uchopitelné tlamou paragrafů. Vyjádřit pestrost zemědělství a prostituce řečí práva je velmi obtížné. Záleží na umu vlády, jak se s těmito krkolomnými tématy vypořádá. Zde je současný stav: prostituci chce vláda uchopit do byrokratického sevření jako ostatní živnosti: prostitutky evidovat, činnost jim licencovat podle zákona, výnosy zdanit a nasadit na věc lékařskou a jinou (?) odbornou kontrolu státu. Totéž platí pro pasáky, majitele hampejzů a jiné zprostředkovatele. Rozpor je v tom, že stát (to jest my) obchod s láskou, sexem, jak chcete, neuznává, mravně odmítá a také jím pohrdá. Vláda chce odstranit v této branži chaos, zločin, nemoci a daňové úniky. Ale každým krokem upadá do podezření, že je sama největším pasákem ze všech. Vycpávat státní rozpočet penězi z prodeje lásky je podivné, ale stejně podivné je, že kněžky lásky neplatí daně. Dávat státní licence, evidovat inkaso od kunčoftů, dozírat na kvalitu služby, školit a přezkušovat poskytovatele, to vše jsou socialistické ideály, jejichž sláva v případě prostituce podivně bledne. Jako u všeho socialistického, jsou tu dobré úmysly: zdraví, daně, snad i kvalita. Výsledkem však bude, že o služby vládou řízených prostitutek ztratí veřejnost jakýkoliv zájem. Možná je to téma hlubší úvahy: je hřích možno spravovat státními orgány a může stát mít z neřestí příjem? To je otázka komplikovaná, socialistická odpověď je jednoduchá: zdaňte coury. Legislativní činnost vlády by mohla vypěstovat nového zajímavého tvora: bezúhonnou prostitutku. 
	Se zemědělstvím to není lepší: zemědělci budou muset prokazovat (asi stejně jako prostitutky) svou bezúhonnost a způsobilost. Asi se tím myslí odborná maturita a čistý rejstřík. Socialisté nic nenechají na pokoji: když si nějaký podnikající sedlák myslí, že mu v živnosti pomůže vzdělání, jistě si je sám opatří. Ne-li, doplatí na to. Radu vlády k tomu nepotřebuje. A proč právě sedláci mají být bezúhonní, je záhadné. Potrestaných máme dost, živností také, něco ti lidé s poklesky dělat musí. Čert ví, proč by nesměli právě do polí mezi zvěř a rostliny! 
	Důvod pro tuto mamutí byrokracii je jasný: vláda by ráda, kdyby farmáři, kteří pohlcují dotace, byli vzdělaní. Asi by pak měla pocit, že peníze nelétají tak zcela oknem. 
	Prostitutkám nikdo, doufejme, dotace nechystá. Přesto na ně chystá chomout. Proč? Daně platit musí už dnes. Jsou to fyzické osoby, mají příjem, daň je jasná. Stát se ani nemusí ptát, čím ty peníze voní. A majitelé bordelů? Na pasáctví je paragraf. Jenže pastevce holek nikdo neobžaluje. Z holek daň nevybere. Psát zákony je krásnější. 

O služby vládou řízených prostitutek ztratí veřejnost jakýkoliv zájem. Možná je to téma hlubší úvahy: je hřích možno spravovat státními orgány a může stát mít z neřestí příjem?

Postřehy dne
17.4.2004    Mladá fronta DNES    str. 06    Názory
    KAREL STEIGERWALD        
ESTÉBÁK Petr Žák týral disidenty, pak začal podnikat. Týrání mu vyneslo tři roky vězení, podnikání pět. Myslíte, že sedí? Ne. Všechno je to nepravomocné. Žák má se soudy různá další jednání, odklady, vracení spisů, opakovaná líčení. Spravedlnost je něco, co trvá nekonečně dlouho. 
	BRNĚNSKÝ proces starokomunistického učitele se studenty, kteří jej v listopadu 1989 označili za arogantního komunistu a vypudili jej z fakulty, je také ve stálém pohybu. Teď se zrovna zase odročuje. Myslíte, že se najde soud, který celý ten nejapný případ vyhodí z okna? Nenajde. To se spíš najde soud, který začne projednávat, že Havel řekl o komunistech: Čtyřicet let vám lhali. U soudu se mohou léta tetelit komunističtí svědci, kteří nikdy nelhali, a vám už vůbec ne. 
	OBJASNĚNÍ ZLOČINŮ v Praze nestoupá, nýbrž klesá. Prý je to důsledek policejní reorganizace, která běží chaoticky. Policie si například pozvala do kanceláře podezřelého, ale mezitím ji přestěhovali. Podezřelý nedorazil. Asi nenašel tu novou kancelář. Také se nedostává razítek na odděleních. Až dojdou nová razítka a policie se zabydlí, bude líp. Rozhodně riziko zločinců není prozatím velké: šestnáct procent. 

PETR ŽÁK. Kdy jej konečně dostihne spravedlnost?   
FOTO: MAFA - VÁCLAV PANCER

Komunisty známe včerejší a dnešní
16.4.2004    Mladá fronta DNES    str. 08    Názory
    KAREL STEIGERWALD        
Mladá fronta DNES 

Špidlovi chybí jeden hlas, pokud chce, aby sněmovna schválila pro vládu existenční zákon o dani z přidané hodnoty. Ten hlas hledá u komunistů, protože jinde už není. Grebeníček dělá drahoty. To je pro antikomunisty hořké: Čeho jsme se dočkali? Ale dočkáme se ještě horších událostí. 
	Bývalí komunisté jsou dobrým trumfem v malicherném politickém fackování: Senát neschválí prezidentovi nového soudce, který byl komunistou. Mnozí senátoři včetně předsedy také byli svého času komunisty. Prezident nemá chuť schválit nového ministra a kritizuje našeho bruselského komisaře, oba byli dříve komunisty. Komunisty však byli i mnozí ministři v dobách, kdy byl prezident předsedou vlády. I v jeho bývalé straně jsou lidé, kteří byli komunisty. Toto všechno je velká kádrovací legrace: v zemi, kde bylo tolik lidí v KSČ, je musíme logicky stále potkávat. Tak je kádrujeme. Žádný význam to nemá a ten, kdo z kádrováků nebyl komunistou, hned má pocit, že je lepší. 
	Krom nešťastníků, kteří bývalé členství v KSČ vlečou jak okov, máme i komunisty dnešní, čiperné, drzé, všemi akceptované, neboť disponují hlasovací silou ve sněmovně. Na rozdíl od bývalých se těmi dnešními nikdo v ostrém duchu nezabývá, byli za poslance zvoleni a vůle lidu je vůle lidu. Dráždit je nějakým peskováním se nemusí vyplatit - ve sněmovně platí víc než jinde, že hlas je hlas. 
	Jako často v politice, přednost má plané mravořečení. Peskovat nějaké pány, že byli kdysi v KSČ, je lákavější a snazší, než si jasně přiznat, jaká horší událost je na pořadu dne: až se ještě o krok sblíží socialisté s KSČM, bude tu levá fronta, levá vláda a možná, že bude mít skoro ústavní většinu. Vyjednávání kolem zákona o DPH je k tomu šikovným prvním vykročením. Grebeníček to ví. 
	Mazaně Špidlu opéká, když říká: Uvidíme. 
	Čtěte: Uvidíme, co dáš. Přijdou další naděje: volební úpadky ČSSD, rozklad koalice, zmizení US, nemožnost středopravé či pravé vlády z důvodů vzájemného vraždění příštích možných spojenců. 
	Vítězný únor akceleroval na sporu o pár krajských policejních velitelů. Dnešní patová, případně patologická situace může se pohnout kvůli zákonu o DPH. Za vášnivé debaty o tom, co smí, či naopak nesmí ten či onen bývalý komunista konati, vstoupí ti dnešní do vlády. Tento politický paradox připomíná kruté hony na spolupracovníky StB a laskavé postoje k estébákům samým. 
	To bude ohromně zajímavé dá Gerebeníček Špidlovi ten jeden hlas? A co si za to vezme? 

***

Peskovat nějaké pány, že byli kdysi v KSČ, je lákavější a snazší než si jasně přiznat, jaká horší událost je na pořadu dnes

Zlé báby chválí vládu
15.4.2004    Mladá fronta DNES    str. 08    Názory
    KAREL STEIGERWALD        
Právní kultura komunistů se dala vystihnout snadno: protože pracující často prchali ze zaměstnání na nákupy či do kaváren, vrhala se policie v pracovní době na občany se zlověstným požadavkem: Proč nejste v dílně, škole, úřadě? 
	Cílem těchto předchůdců Kryštofa bylo donutit lidi, aby více pracovali. Jenže lidé více nepracovali. Zato měli větší vztek a zažili víc ponižování. Zlé báby z uličního výboru si libovaly: Jen zvostra na darebáky. 
	Staří komunističtí duchové s námi stále jsou: nynější vládní sada si nemyslí nic jiného než stará komunistická policajtura. Celý soubor opatření proti černému hospodářství, špinavým penězům a jiným neřestem má stejného ducha: ukázat ostrý postup, řízný zásah, vymyslet složitá kancelářská opatření a obtěžovat lidi byrokratickými lejstry. Vše bez ohledu na to, zda taková opatření, která plodí divná, ale oblíbená pracovní místa hlídačů a slídičů, mají nějaký reálný efekt, zda jsou přínosem, zda něčemu mohou zamezit, nebo zda jsou tu jen k tomu, aby staré báby z byvších uličních výborů zas pochvalně zamručely: Jen zvostra na darebáky! V tomto punktu snad je na počínání vlády přec jen něco racionálního: vláda dobře ví, že báby z uličních výborů, které ji mručivě pochválí, tvoří nejméně osmdesát procent českého národa. Těm se zalíbit, to už se vyplatí. 
	Značení lihu speciální páskou. Registrační pokladny. Padesátiprocentní daň z nepřiznaného majetku. Zákaz plateb v hotovosti. Nebo nesmysl z druhého konce soudku: Společné zdanění manželů. To jsou jen některé vládní trumfy. Jaký mají smysl? Taxikáři kradou i s registračními pokladnami, až se hory zelenají. Lihoví zločinci si padělané pásky hravě natisknou. Vlastníci černých peněz budou platit převodem, aby je chytili? Bankám přece ukážou teprve peníze vyčištěné, špinavé poplavou jinudy. Společné zdanění manželů má smysl jen pro jedno manželství: starý boháč s novopečenou dvacetiletou pipinou bez příjmů, která mu sníží daně. A co to je padesátiprocentní daň z nepřiznaných příjmů? Nepřiznat příjem ke zdanění je odjakživa a všude trestný čin. Chce vláda říci: legalizujte černé příjmy padesátiprocentním zdaněním? Trestné činy je třeba trestat, ne zdaňovat. Sami vládní činitelé o nesmyslnosti těchto svých výtvorů vědí. Neurčitě říkají: Berte to jen jako jeden z kamínků v mozaice. V jistém smyslu mají pravdu: každý z těch kamínků je sice obtížná, ale malichernost. Jenže už nejde o kamínky, nýbrž o lavinu. 
	V rachotu té laviny zaniká, že ve skutečnosti potřebujeme něco zcela jiného: například vymahatelné právo, jasný daňový systém, fungující soudy, fungující a jednoduchou státní správu. Místo toho máme zupáky, kteří na nás po ulicích povykují: ukaž občanský průkaz, kde máš razítko, kam jdeš, co to neseš, tady vyplň formulář a ukaž potvrzení! 
	Racionálnímu státu se to vzdaluje. Nebo naopak: ještě se to k němu nikdy nepřiblížilo. 

***

Místo racionálního státu máme zupáky, kteří na nás po ulicích i v kanceláři povykují: ukaž občanský průkaz, kde máš razítko, kam jdeš, co to neseš, tady vyplň formulář a ukaž potvrzení!

Do tepláků!
9.4.2004    Mladá fronta DNES    str. 08    Názory
    KAREL STEIGERWALD        
Exprimátor Volf byl propuštěn z vazby. Vyšetřování pokračuje, vzdal se všech funkcí a měl na sobě tepláky. To jsou dosti neblahé okolnosti. V české policejní politice se zahnízdil nepěkný žargon - dostanu tě do tepláků. Znamená to: obvinit, zavřít do vazby, společensky znemožnit, pak pustit a uložit k ledu. Léta pak běží jakoby nějaké vyšetřování, oběť má mezitím dávno po kariéře. Protože vyšetřování nikdy nekončí, nýbrž stále pospává, je oběť věčně podezřelá. Pozorujme případ Volf s mimořádně otevřenýma očima. Půjde-li cestou "tepláků", bude to velmi zlé. Přejme si, aby byl případ přesvědčivě vyřízen. Přesvědčivěji než ta vazba. O to by měl stát každý, kdo má v případu prsty.

Tanečníkovy rady
8.4.2004    Mladá fronta DNES    str. 08    Názory
    KAREL STEIGERWALD        
Sněmovna zvolila bývalého tanečníka Národního divadla Prokeše členem Rady České televize. Prokeš je však na částečný úvazek poradcem ministra dopravy. I když zákon o ČT funkci poradce přímo nejmenuje, je to volba povážlivá. Určitě odporuje duchu zákona, který od členů rady očekává maximální nezávislost, zejména na politicích. Závislost poradce na ministrovi je zřejmá. Když si přičtete, že tanečníka zvolili poslanci z KSČM a ČSSD a že ministr je socialista, tanečníkova nezávislost se vám začne povážlivě kývat. Parlament měl hledat někoho přec jen nezávislejšího. 
	Na druhé straně ve vás roste zvědavost - co asi radí tanečník ministrovi dopravy? Ale proč by ministrovi neradil tanečník Prokeš, když poradcem předsedy vlády může být ekologický ďábel Patočka?

Špidlu mrazí a mě taky
6.4.2004    Mladá fronta DNES    str. 08    Názory
    KAREL STEIGERWALD        
Napsal jsem: Potřebujeme vládu, která řekne: "Nic vám nedáme, starejte se sami." To by zem rozhýbalo, ale takovou vládu právě proto nikdo nezvolí. Pro čeledína je lepší, když v poledne přinesou kýbl s jídlem, než se lopotit. 
	Předseda vlády Špidla to ohodnotil: To je citát, který v sobě obsahuje tak hluboké pohrdání lidmi a který prokazuje tak hluboké nepochopení lidské společnosti a lidské existence, až mě z toho mrazí. 
	Proti tomu, co jej mrazí, staví Špidla "sociální stát", svět, kde si lidé jsou rovni, mají rovný přístup ke vzdělání, také v bolesti a úzkosti jsou si rovni, třeba také dálnice je stavěná ze společných peněz, státní oblast je důchodová, bezpečí občanů zajišťuje stát atd. Prostě: přístup k civilizačním hodnotám nemá být omezen společenskou nebo majetkovou pozicí občana. Se socialisty jsou četné potíže. Ta nejviditelnější je, že si s okázalou samozřejmostí přisvojují všechny dobré stránky života, jako by oni byli jejich reprezentanty, tvůrci a objeviteli. Celá Špidlova oblast "sociálního státu" není ve skutečnosti nic jiného než pojištění lidí proti různým událostem, které může organizovat stát nebo někdo jiný, může ho organizovat dobře nebo špatně, ve finanční rovnováze, s dluhy a plýtváním nebo rentabilně a racionálně. 
	Mluvit v této souvislosti o "existenciální rovnosti" je množení slov bez obsahu. Peníze, za které se lidem platí penze, nemocnice, vzdělání, se někde berou, odněkud někam plynou. Někdo je vydělá, někdo spotřebuje. Soukromé pojišťovny nemají ve zvyku nás obtěžovat výklady o solidaritě nebo o existenciální rovnosti lidí při autohavárii. Kalkulují příjmy, výdaje, náklady a zisk. Z toho plyne, kolik pojištěnec, ať už rovný nebo ne, platí a co za to dostane - a celé se to obejde bez zaklínání solidaritou. To je rozumnější řeč než Špidlovy "existenciální otázky". V sociálním státě nám vláda kuchá peněženku s výrazem dobrodějce, aniž je znám vztah mezi tím, co nám vykuchá a jak plní, když nastane pojistná událost. Vláda (nejen ta Špidlova) si podvědomě myslí, že "dobro a bezpečí" plyne z její "existenciálně dobré podstaty", nikoliv z toho, že se člověk dobře pojistil. Proto také nás, kteří se této její iluzi smějeme, Špidla označuje za cyniky. Myslí si, že se smějeme dobru, ale my se smějeme jemu. Vizionáři vždy rozdělují svět na stranu svou a špatnou. Podle Špidlova třídění já chci, aby se chudí lidé nedostali ke vzdělání, aby v nemocnici odstrkovali chudé, aby staří zmírali nedostatkem. Kde na to přišel?
	"Existenciální rovnost" platí snad jen v márnici. Předtím, během života, jsou si lidé nerovni, ať už to já a Špidla chceme, nebo ne. Jakmile vlády začnou nerovnosti odstraňovat, je zle. Sám Špidla to dobře ví. Rozumnější je, když mají ti nerovní lidé svobodu. Rovnost je sen hrbatých duší, píše spisovatel Karel Pecka. Svoboda je pro každého výzva - nalož se životem, jak chceš a dokážeš. A pro životní havárie, bídu, nemoci, penze je tu pojištění. Je to kombinace spoření a pojistné matematiky. Když se jej zmocní vláda vizionářů, udělá z něj strategického činitele dobra. 
	Člověk poslouchá ty řeky vizí z nebes a jde na něj mrazení. Co nám to zas udělají? A jak je dole na zemi? Nepořádek, chaos, šlendrián. Sourozenci existenciální rovnosti. 

" Existenciální rovnost" platí snad jen v márnici. Předtím, během života, jsou si lidé nerovni, ať už to já a Špidla chceme, nebo ne. Jakmile vlády začnou nerovnosti odstraňovat, je zle. Sám Špidla to dobře ví.

Bohatej lidský život
3.4.2004    Mladá fronta DNES    str. 06    Názory
    KAREL STEIGERWALD        
Připomněl jsem na tomto místě, jak je ošidné, byť správné, při udílení hereckých cen nadávat komunistům, zejména když ty ceny dává i byvší komunista - dobrá herečka a dobrý člověk. Lidem, kteří v redakci střeží čistotu češtiny, se nelíbilo spojení komunista - dobrá herečka. Udělali z herečky herce. Tím vrhli podezření na Martina Stropnického, který ceny také udílel, ale komunistou nikdy nebyl. Stačil vhled jazykobrusiče a nedorozumění je tu. Ale také příklad pro parlament, který si myslí, že jazyk je něco jako zákon, kdežto jazyk je vobyčejnej a pohyblivej krásný nástroj, s kerým ven ze slov vylejzá lidský život, bohatější než jazykovej zákon, kerej nám může vlízt na záda.

Stát je velký pán
3.4.2004    Mladá fronta DNES    str. 06    Názory
    KAREL STEIGERWALD        
Dejte pozor na spravedlnost. Může škodit 

Rok a půl prožijete ve vazbě, protože vás někdo křivě obviní. To se může stát. Připletete se nešťastným řízením okolností do všelijakých souvislostí, může vás ohrozit něčí zlá vůle, zlá náhoda, nepravděpodobná souhra dějů. Je na vás jít do boje a bránit se. Život je hrozný, těžký, složitý. Všelijak vás může roztočit. Braňte se. 
	Hrozné je, když takto s vámi netočí strašlivá kletba osudu, nýbrž lhostejný, nadutý, arogantní stát, potažmo jeho všelijaké ruce. Čtvrteční případ: obviněný sedí rok a půl ve vazbě. Pak jej soud zprostí viny. Ale soudce řekne: Celý rok trval spor o to, zda má případ řešit městský soud, nebo soud obvodní. 
	Hotovo, konec, hlavně že se za rok dohodli. Soudce jde domů, propuštěný také. Kdo mu vrátí ten rok života? Ten rok hádek dvou soudů? Vadilo jim, že za mřížemi na tříbení jejich názorů čeká člověk? Nebo jim šlo o přesné cizelování spravedlnosti, čili kdo kam přináleží? Myslíte, že bude následovat toto: stát se skloní, poprosí za odpuštění a nahradí postiženému velkolepě, co vůbec nahradit jde? Omyl. Stát ani nemrkne, dál pokluše svou cestou. Od kopyt mu odletují oběti. 
	Dejme tomu, že stát může i kopnout. Je neohrabaný jako každý zbytečně komplikovaný systém. Ale proč sám nejde na pokání, když už ví, že kopl, že zavřel nevinného? Nejde. Řekne: Jestli si pán myslí, že mu bylo ublíženo, ať si podá žalobu. Některé oběti to dělají. Žalob za neoprávněné vazby už je dost, žalob na to, že soudy v případech vůbec nezačínají jednat, také. I žalob lidí, kteří chtějí, aby rozsudek vůbec platil. Co čeká ty žalobce? Martyrium a pochopení slova nekonečno. Stát je příliš velký pán na to, aby se citlivě skláněl ke svým chybám. Jak psal zákonodárce už za Přemyslovců: Když si sedlák stěžuje, nechte mu alespoň zimník. 
	Na spravedlnost si dejte pozor. Kope a kouše. Ubližuje.

Vláda není blbá
2.4.2004    Mladá fronta DNES    str. 06    Názory
    KAREL STEIGERWALD        
Poplatek za televizi je nová daň. Platí každý, i ten, kdo přístroj nemá. Vláda to vysvětluje správně: to není poplatek za to, že máte televizi a rádio, to je poplatek za to, že existujete. Čeká nás brzy i daň z porodů a pohřbů. To jsou krom sexu naše poslední nezdaněné úkony. Vláda ji odůvodní. Narodit se a umřít musí každý. Ale jsme nadaní. I zde vymyslíme daňový únik. Poplatník bude, ale nenarodí se. V daňové džungli je to možné. Ti nejmazanější nezemřou. Už dávno budou na hřbitově a advokáti je povedou v knize živých. Ale ani vláda není blbá. Zavede každoroční daň z rakví. Platit budou všichni. I živí. Za to, že jsou.

Bedna zdražila. Ale proč má výsady?
1.4.2004    Mladá fronta DNES    str. 08    Názory
    KAREL STEIGERWALD        
Řečeno právě zakázanou češtinou, „bedna podražila“. Spor o televizní a rozhlasové poplatky prozatím končí. Za čas se vrátí, protože je to spor v principu nekonečný, jako je nekonečná částka, o níž se ČT bude snít. 
	Poslanci vnesli do sporu kus spravedlnosti. Platit bude každá rodina, ne jen ti ochotní. Zdražení je pro koncesionáře malé, v ceně dvou či tří piv měsíčně. 
Pro ČT je to pěkná suma. 
Výrazně naskočí díky zániku neplatičů. Běda však tomu, kdo by zkoumal, k jakému zlepšení programu za ty peníze dojde. ČT nic takového ani neslibovala. Slibovala, že nedojde ke zhoršení. 
	Říká se krkolomně: veřejnoprávní program. Nebo: televize veřejné služby. Co to je, popisují stručně zákony a mnohomluvně statuty a jiné vysvětlivky. V zásadě jde o typ programu, který je z větší části podobný nabídce soukromých stanic a z menší části se zabývá tím, čemu říkáme „služba cenným hodnotám“, případně „udržování a rozvíjení kulturní identity národa“, jak chcete. To může být pro národní společenství důležité. Zákon tomu také přiřkl obrovskou sumu našich peněz. Několik miliard. 
Proč ne. Je však divné, že existují i mnohé další, neméně zásadní a kulturně důležité činnosti, poezie, výtvarné umění a třeba i kluby filozofů a teoretických fyziků, kterých se žádné miliardy netýkají. Televizní umění má miliardy, český film ne. Proč? 
	Jsou to divné iluze. Televizi a sportu jsme z hlediska domnělé důležitosti přiřkli miliardy z veřejných peněz. Spisovatelům, filharmonikům, sochařům či vědcům dáme pár tisícikorun. Z hlediska idejí, podle nichž televizi platíme, jsou daleko záslužnější než celý program ČT. 
	Přestaňme se ohánět významností veřejné služby. Parlament ve skutečnosti platí lidu jeho hry. Jako Římané. O to, co je pro rozvoj národní identity skutečně důležité, nejeví zájem. Říká: Fidlejte, malujte a bádejte si za své. Já podporuji hlavně arénu s draky a gladiátory.

Kdy přijde počasí z Bruselu
31.3.2004    Mladá fronta DNES    str. 06    Názory
    KAREL STEIGERWALD        
Parlament je bezmála ochromen.
 Nic rozumného z něj neplyne, jen vášně. Vláda se drží na tenké niti pod ní propast. Česká republika se sune v řadě transformujících se zemí na poslední místa. Špidlova vláda se chválí za mistrovské výkony, ale patrně už i ona vidí, že se dílo nedaří. Žádná pěkná čísla uvést nemůže. Dokonce i ten neslaný nárůst HDP má svůj původ v dluzích vlády. O tom, že bychom nějak něco dostihovali, nemůže být ani řeči. Vládní politika inspiruje k nehybnosti a k vyhledávání přísavek, jimiž se lze přicucnout na stát. 
	Přesto si vlády nikdo zvlášť nevšímá. Zemí otřásají nebezpeční psi, Hušákova aréna, mikrobi z Marsu a třeba i potratová pošetilost lidovců. Lze přidal další, nepříliš podstatná, o to však přitažlivější témata. Největší hospodářské téma: registrační pokladny, všelék, který nemá žádný smysl. Taxikáři je mají už léta, kradou dál. Vášnivě lze prožívat i něco tak nesmyslného, jako je jazykový zákon. Jediné, co se zlepšuje, zvětšuje, narůstá, v čem trháme rekordy, je státní reglementace. Zrovna na jazykovém zákonu jsou pěkně čitelné hospodářské představy vlády. Jazyk (a hospodářství) se zlepší, když na to bude dobrý zákon a budeme to dobře řídit. Jenže jazyk (a hospodářství) potřebuje pravý opak - svobodný prostor k rozvoji, na který je každá vláda krátká. Česká republika je na pochodu zpět. Kdysi se chtěla chvástat, že je jakýmsi tygrem. Nebyla. Tak si vybrala, že pochod zpět je také pěkný úspěch. Je dost lidí, které to uvádí v nadšení. Když řemeslník nepřežije daně a jde se hodit nezaměstnaným, vláda je ráda. Neumí podnikat, řekne a chutě živí další krk. Dokáže toto někdo vysvětlit? 
	Celý státní stroj se řítí čert ví kam. Vládu s tak malou podporou jsme snad ještě neměli. Má tři ministry z neviditelné strany a pěkný věkový průměr. Člověk má pocit, že stát je hračka v rukou děcek. Protože Špidla popírá, že chystá rekonstrukci vlády, asi k ní dojde. Bude to přeskupování havranů na drátě. Mělo by dojít k jejímu pádu, ale příští vládní sestavy neslibují také nic, anebo jsou moc fantazmagorické. Špidlova vláda žije z toho, že oddaluje otřesy, jejichž konce nelze dohlédnout. Politiku už nemá nikdo rád. Chtěli bychom jinou. Ale kdo ji udělá? Do bitev se hodí už jen komunisté a Brusel. Ti první jako strašák. Brusel jako výmluva. My nic, my musíme, to Brusel. Ale čeká nás otřes: komunisté půjdou do vlády. Budou na to mít hlasy- co pak? Nejlepší reakcí bude celonárodní spor o dopravní značení okresních silnic. 
	A k tomu ještě nejaktuálnější zpráva: ani to hezké počasí dlouho nevydrží. Bude zima, mlhy, dokonce déšť s větrem. Ministr zahraničí nás přesvědčí, že v květnu už to bude jinak. Přijde počasí z Bruselu a to budeme čubrnět. (Hle, nezákonné slovo!) Platí Gorbačovovo „pro loď, která nemá cíl, je každé počasí zhoubné“?

Hrzánová a dějiny
30.3.2004    Mladá fronta DNES    str. 06    Názory
    KAREL STEIGERWALD        
Herečka Hrzánová si při převzetí Ceny Thálie pochválila, že dnes je možno říkat nahlas, že Rusáci a komunisti jsou svině. Dočkala se za to výtky - Co prý sólista baletu Národního divadla Rus Katsapov? A co Čechov, Puškin? Odpovím za Hrzánovou: Katsapova, Čechova ani Puškina nikdo za Rusáka nepovažuje. Rusák je jiná kategorie - víme která. Už někdo slyšel či řekl: Rusáci Čechov a Puškin? Hrzánová to své řekla přesně. Dočkala se nepřesné odpovědi. Ale dějiny jsou paradoxní, cenu převzala z rukou koho? Bývalého mnohaletého komunisty. A světe, nezboř se, ten komunista je dobrý herec i člověk. Já, například ho mám rád. Pak se div dějinám.

Svoboda je dobrá zbraň
19.3.2004    Mladá fronta DNES    str. 06    Názory
    KAREL STEIGERWALD        
Máme kvůli terorismu omezit občanské svobody? Tato falešná otázka zmítá demokratickou společností. Poučme se: Mussolini měl problém s mafií. V boji proti ní nebyl omezen ani zákonem, ani svobodami lidí. Mohl s mafií zatočit. Dopadlo to opačně. Mafie zvítězila, fašismus si ochočila a vrostla do něj. Za to mafie vděčila právě nesvobodě, která v Itálii panovala. Britové ve válce s nacisty vedli tutéž debatu: omezit svobodu v zájmu porážky nacismu? Neomezili ji. Poučení: Nejsilnější zbraní je právě naše svoboda. Arabský teror zničíte, když ji upevníte. Nakonec svoboda je právě to, co jim vadí a co chtějí odstranit. Chcete jim pomáhat?

Co bude, až Špidla padne
18.3.2004    Mladá fronta DNES    str. 06    Názory
    KAREL STEIGERWALD        
Potřebujeme vládu, která řekne: Nic vám nedáme, starejte se sami. To by zem rozhýbalo, ale takovou vládu právě proto nikdo nezvolí. Pro čeledník je lepší, když v poledne přinesou kýbl s jídlem, než se lopotit. 

Spekulovat o pádech, které teprve nastanou, je vždy pochybné. Třeba to Špidla přežije a nepřežijeme to my ostatní. V moderním světě je všechno možné. 
	Na vládě není nejzajímavější její pád, nýbrž že vůbec je. Před volbami lhala, teď nevládne, kličkuje, škytavě se posunuje k smrti, zavaluje nás agendou, která nic neřeší a nikdo ji nepotřebuje. S potřebnými a naléhavými problémy nedělá nic. Sbor přemýšlejících ministrů připomíná mnichy s jejich anděly na špičce nože a hladomory za okny klášterů. Země stojí, jako by už nebylo kam a proč se hýbat. Jediné, co je čiperné, je ruka vlády v peněženkách lidu. 
	Kdo politiku nenávidí, má dnes pádný důvod: něco tak neplodného, zmateného a improvizujícího jsme u vlády dlouho neměli. K pádu se ten anachronický hybrid nechystá. Špidla je přesvědčen, že se nic vážného neděje a že vláda řeší, co má. Ostatní se asi ze Špidlova úpadku radují, mohou na něm jen vydělat. Čím později vláda padne, tím víc toho bude mít na hlavě a tím lépe pro ostatní. S výjimkou elity US. Ta po Špidlově pádu asi už nebude, jak sama hlásá. 
	Vláda se přesto jednou rozsype. Nastane čas nových spojenectví a koalic. Možná se konečně začne dělat čitelná politika dle ideálů levicových či pravicových a s lidovci, zrádnými jako vždy, a možná že nás dokonce opustí levicové mlžné teorie o tom, že už není žádná pravice a levice, nýbrž politika správná, odborná, občanská a ta druhá - špatná. Pro komunisty je to lákavé. Bude změna? Půjdou vpřed se socialisty, spolknou je, nebo budou dál v izolaci? ČSSD by se měla vrtět, spolkli ji už jednou a jsou důvody, aby se to opakovalo. ČSSD vyhrávala volby na dvě základní komunistické vějičky: "sto tisíc zlodějů ve spálené zemi" a "všechno dáme lidu, zdroje jsou". Sto tisíc zlodějů vláda ČSSD nenašla, zato byl odsouzen její ministr financí. A zdroje? I Špidla dnes přiznává, že nejsou. Do voleb ČSSD stěží půjde s revoluční rétorikou, u nás tak ceněnou. Bude ji muset přenechat komunistům. 
	Mnoho voličů si tradičně přeje, aby se s pány nahoře zatočilo a aby lid dostal seshora od pánů všechno, na co má právo. Tato rumcajzí ideologie závisí asi na něčem mnohem hlubším a silnějším, než je zkušenost a racionální úsudek. Komunisty už podporuje stejný počet lidí jako před válkou, kdy si lidé pletli komunisty s bohatýry z bylin. Je jedno, co jsme prožili, jaké máme zkušenosti. Zdroje jsou, vše pro lid - to je u nás nejlepší politika. 
	Místo těchto slibolhavců potřebujeme vládu, která řekne: Nic vám nedáme, starejte se sami. To by zem rozhýbalo, ale takovou vládu právě proto nikdo nezvolí. Pro čeledník je lepší, když v poledne přinesou kýbl s jídlem, než se někde lopotit. Až Špidla padne, bude zle. Nejméně tak, jako je nyní.

Evropské štěstí a USA
17.3.2004    Mladá fronta DNES    str. 08    Názory
    KAREL STEIGERWALD        
Glosa 

VUSA objevili novou planetu. Jmenuje se 2003VB12. Podle Evropy to planeta není. Je příliš malá. USA si myslí, že jim Evropa může vlézt na záda. V Evropě se připomíná, že už americký objev planety Pluto byl pochybný. Něco tak mrňavého a planeta? Američané se ptají: A co jste objevili vy? 
	Spor se může rozhořet. Tahanice o Irák mohou proti tomu být nic. Je to drsný střet dvou přístupů. Američané chaoticky pátrají, zkoumají a nalézají. V Evropě se věnují sestavování komisí, tabulek, definicí a norem. Když v USA něco najdou, teprve Evropa jim řekne, co to je. Tyto dva světy se nikdy nepochopí. 
	I v otázce blahobytu postupuje Evropa zcela jinak než USA. V hospodářské produkci předstihne Evropa USA již kolem roku 2010. V téže době porazí USA i na poli vědy. Kdo Evropu sleduje, ví to. EU chystá komisi, která to bude plánovat a řídit. Stejná komise také vybere pro Evropu daleko větší planety, než našli v USA. Amerika je pozadu, nemá takové komise. Proto je v čele. To jsou paradoxy. 
	Cesta, po níž Evropa kráčí, není nová. N. S. Chruščov plánoval předběhnout USA už v r. 1970, což by dokázal, nebýt v roce 1964 sesazen. Zdá se, že jedinou účinnou obranou proti tomuto evropskému štěstí je včasný útěk právě do USA. Rozumnější z nás už tam utekli před sto až dvěma sty lety.

Bomby? Ustupme zlu
16.3.2004    Mladá fronta DNES    str. 08    Názory
    KAREL STEIGERWALD        
Glosa 

Evropa se možná už brzy bude terorismu bát. Teroristé zabili mnoho lidí. Ale automobily jich zabily mnohem víc. Úspěch teroristů netkví v počtu zabitých, ale v teatrálnosti vrahů a v cynismu jejich víry. Věří, že nás mají vyhladit. Jsou to krvavé bzučící mouchy. Způsobí ještě mnoho utrpení. Zaniknou jako jejich předchůdci. Běda však každému, kdo jim ustoupí. Takových lidí je v Evropě spousta. Problémem Evropy nejsou teroristé, nýbrž oni. Hitler by mohl vzpomínat, jak dlouho mu šli na ruku mírotvorci. Z takových hejlů byl nadšen. Sebezničující slepota je důležitou součástí evropské kultury. Hitler polykal jednoho souseda za druhým, ale mírotvorci nelomili rukama nad ním, nýbrž nad Evropou. Pan Hitler jde k demokracii, říkali. Pan Stalin také. Evropa má velké humanistické krédo. 
Zní: Terorismus potřebují v USA, protože jím odůvodňují svou agresi proti Iráku a protože bojem proti teroristům se zaměstná mnoho lidí, kteří by jinak těžko sháněli práci. 
	Nejen muslimové, i Evropané mají své bludy. Ten dnešní zní: Bomby? Ustupme zlu. Když nás bijí, je to naše vina. To podepíše hodně lidí.

Nedivme se výbuchům
12.3.2004    Mladá fronta DNES    str. 07    Názory
    KAREL STEIGERWALD        
Abú Abbás byl vrah. Zavraždil osmdesátiletého invalidního občana Spojených států. Zastřelil ho a hodil do moře. Pro Arafata, nositele Nobelovy ceny míru, byl tento terorista jedinečným bojovníkem a národním vůdcem, který život zasvětil službě vlasti a lidu. Arafat klade otázku č. 1: Může vrah vraždami sloužit vlasti a lidu? Odpověď není celé Evropě dodnes jasná. Arafatovi ano. Teroristu loni zatkli Američané v Iráku. Místo aby ho zabili, drželi vraha ve vězení. Nyní vrah umřel a odpovědnost se připisuje USA. Prý bylo nelegální jeho zatčení, protože bylo v rozporu s politickými smlouvami. 
	Teroristi jsou na tom dobře. Mají přednost na zeměkouli i na nebesích a sympatie velké části vzdělaného bílého světa. Někdy se zdá, že občanské svobody a práva byly zřízeny jen kvůli teroristům - aby se jim lépe zabíjelo. 
	Výbuchům se nedivme. Vždyť ti vrazi vždy po čase dostanou nějaké řády, svět jim přiřkne zásluhy o lidskost. Divme se policiím světa, že je vůbec hledají. Až je najdou, co se stane? Svět začne mumlat mantru všech práv, jež teroristi mají. Z práv a svobod postaví kolem nich zeď, za níž se pro teroristy přede nevinnost. Jejich vrahounské obličeje bude nosit mládež na tričkách. Proč ne. Základní lidské právo je právo zabíjet jiné. Bylo by divné, kdyby teroristické útoky ustaly.

ČSSD vyhrála: její ministr první v base
11.3.2004    Mladá fronta DNES    str. 06    Názory
    KAREL STEIGERWALD        
Je to paradoxní jev. Zeman přišel k moci s programem uvěznění jednoho sta tisíc zlodějů. Největší a nejpikantnější rybou těchto „čistých rukou“ je však ministr financí jeho vlády, přední politik ČSSD. Včera dostal pět let za podnikatelské zločiny. Pro socialisty to není dobrá zpráva. Odjakživa přičítali tento druh zločinu kapitalistům, pravici, k sobě připojovali lidskost, solidaritu, samé pěkné věci - a dnes v tom lítají nejokázaleji ze všech. Zavřený ministr, kdo tohle dokáže? Odsoudit ministra financí je povážlivé. Povážlivé také je jmenovat ministrem financí krachujícího podnikatele. Právě z krachu Svobodových podniků se později vyklubal zločin. Možná proto nemá Špidla ve vládě žádného ekonoma. Zavřeného ministra budou socialisté nosit na bedrech dlouho. Je to příliš velkolepá věc, než aby se zítra zapomněla. Jde o rekord v dějinách České republiky: první zavřený ministr! 
	Pro politickou scénu to může být drsné poučení: politické strany se nedělí na ty, které kradou, a na ty čestné. Zločin se rozprostírá rovnoměrně, tam i zde, nahoře, dole, vpředu, vzadu. Kdo si příště bude nabubřele psát na štít „normální je nekrást“, měl by zaváhat. Co když právě v té chvíli v šeru jeho partaje...? 
	Zločinec má být zavřen. Je-li politikem, jeho partaj musí počítat, že trest padne i na její hlavu. Měli jste to, hoši, vědět včas, řekne se. Nic není pro politickou konkurenci radostnější než zloděj v nepřátelském táboře. Ale radost to bývá dočasná, na každého jednou dojde. Je nikoliv podstatou, zato však častým jevem demokracie, že předáci kradou. A nefňukejme, že jen u nás, všude. Nedivme se, skromný občánek, katapultovaný volbami či nějakou koaliční dohodou do výšin politiky, oslněn svou vlastní září, snadno spadne do jámy. 
	Nejsou strany zlodějů a nezlodějů. To je laciný pohled. Jsou strany programů, postav a praxe. Tragédií socialistů není, že mají na bedrech Svobodu, nýbrž jak vládnou. Ministra odvane čas. Špidlův sociální dům bude tu strašit dlouho. 
	A pozor - stabilita rozsudků našich soudů nebývá velká. Svoboda se ještě může dožít prudkých změn. Na lajdácké rozsudky a rehabilitace jsme majstři. Tak to chodí na tom světě, každou chvíli jinák, dneska ctí tě za svatého, zejtra budeš sviňák, psal K. H. Borovský už kdysi. A naopak, zítra můžeš být zas svatý. 

Zavřeného ministra financí budou socialisté nosit na bedrech dlouho. Je to příliš velkolepá věc, než aby se zítra zapomněla.

Soudci a zběhové
10.3.2004    Mladá fronta DNES    str. 06    Názory
    KAREL STEIGERWALD        
Kdo odpíral sloužit v komunistické armádě, má i dnes potíže. Komunistická armáda byla namířena proti kapitalistům. Veleli jí Rusové, nebyla naše. Kdo se vyhýbal službě v ní, dopouštěl se věci dobré, nikoliv špatné. Přesto jsou tito zběhové i dnes obtěžováni tzv. soudními procedurami. Kdo se chce zbavit tehdejších rozsudků, aby si nohy ubrousil, než se soudy pohnou. Jistý Kára, odpírač vojny, běhá po soudech už patnáctý rok. Je to hloupé jak v Německu. Tam mají stejný problém vojáci, kteří za války zběhli z wehrmachtu. Dodnes ti, kteří to přežili, jsou bráni za zběhy. Soudy jsou se spravedlností o jeden režim pozadu. Pesimista by řekl: napřed.

Škromach pozoruje v zrcadle Němcovou
9.3.2004    Mladá fronta DNES    str. 08    Názory
    KAREL STEIGERWALD        
Politik Škromach nepovažuje političku Němcovou za ženu. To je řízný příspěvek k MDŽ. Škromach to pochopitelně myslí jako vtip. Je to však dost riskantní. Když postojí politik Škromach někdy ráno před zrcadlem, musí po čase těm dvěstěpatnácti rozčepýřeným kilogramům masa nutně položit otázku: Je toto muž? Odpověď nemusí být snadná. 
	Humor v rukou politika je jako břitva v rukou děcka. Před lety žertoval politik dr. Husák o Pavlu Kohoutovi, že odletěl, že zakokrhal, že u nás dokokrhal. Byl to humor, až se tajil dech. Copak ten dr. Husák nevěděl, že se jmenuje husák a že husáci, bez ohledu na pobyt ruských vojsk, kejhali i tehdy? 
	Představme si ho: sedí na Hradě, nekejhá. Taková věc ho nemůže ani napadnout. Něco tak důstojného, jako je prezident, že by kejhalo? Kohout ano, to byl zrádce, odpadlík, ale Husák? Nekejhal, mluvil československy, marxisticky. Státník. Kohoutovi se právem mohl smát. Škromach je na tom podobně. Co asi vidí ráno v zrcadle? Chlapíka jak proutek, šviháka, urostlého socialistu? Asi ano. Takový ztepilý velikán že by měl tři sta kilogramů? Vyloučeno. Škromach možná v zrcadle vidí právě tu Němcovou. Mžourá rozespale, v zrcadle se třese tři sta pět rozcuchaných kil. Je to žena, není to žena? Chvíli se mu zdá, že ten žok je podobný jemu. Pak vzkřikne: je to Němcová, ale ženě to podobné není. 
	Ovšem Husák i Škromach mysleli svou výstižnou metaforu vzletněji, z ideových pozic. Kohout kokrhal, protože byl zrádce, Němcová není žena, protože je z ODS. Škromachovi zbývá k řešení už jen jediné: jeho osm set padesát kilo živé váhy je tu proto, že je místopředsedou ČSSD, nebo je místopředsedou ČSSD právě kvůli těm osmi stům padesáti kilogramům? Co bylo dřív, hmota, nebo funkce? Pozorný čtenář jistě postřehl, že Škromachova váha kolísá. Škromach sám ne.

Komedie středové strany
6.3.2004    Mladá fronta DNES    str. 06    Názory
    KAREL STEIGERWALD        
Po anabázi poslanců Vrbíka a Bielesze už je nepochybné, že nás čeká vznik nové strany. Bude to liberálně sociální pravicová strana pro všechny slušné lidi středového typu s akcentem na sociální a ekologické aspekty trvalého rozvoje života, která bude postavena na dvou pilířích: trh vše nevyřeší a normální je nelhat. 
	Nabídne alternativu k současné mizerii naší politiky. Přijde s politikou slušnou, lidskou, s využitím internetu, vzdělání a jazyků. Publikum ji uvítá. O strany středového typu je u voličů velký zájem. Lidé slyší rádi, že na všem je špetka něčeho dobrého. Co je dobré u socialistů, to si vezmeme; co mají dobrého, je-li něco takového, u pravice, sem s tím. Dohromady vznikne království dobra. Takovéto žoviální brumlání je u nás oblíbené. Strana, která s ním přijde, může hned počítat s dobrými šesti až osmi procenty. Škoda, že jen na chvíli. 
	Vznik strany bude trochu problematický. Založí ji Vrbík, asi Marvanová, Ruml, Pilip, Matějů s Večerníkem, kteří poskytnou nové straně vědecké podklady. Přijede také velké množství dosud neznámých politiků z oblastí. Ti připraví zakladatelům překvapení: budou je kádrovat, nakolik byli v US, co tam dělali, jak se zaprodali Špidlovi. Vrbík, Marvanová kádrování přežijí, Pilip ne, Ruml vystoupí, pak zas vstoupí. Strana přesto vznikne, protože vyhoví lidovému přesvědčení, že politika je svinstvo a že teď právě konečně vzniká strana, kde to tak nebude. Je dost lidí, kteří tento blud milují a všem předchůdcům této nové strany naletěli. Rádi naletí zas. 
	Strana nového středu bude ve vládě. Je jedno, co to bude za vládu. Středová strana má témata pro každou vládu, protože je to takový všeobecný kozomotejl, který dokáže v jedné větě sám sebe popřít i podpořit, jak už pozici „střed“ odpovídá a má také témata, která nemá nikdo jiný, protože vůbec nikoho nezajímají. S těmi půjde do politického boje. Sedm osm poslanců se hodí každé koalici. Ve vládě vyjde najevo, že jde o stranu jednak pro kozy, jednak pro motejly. To rozzuří ctitele obou živočichů: Zas nám lhali! 
	Co bude dál, čtenář už jistě ví: šest až osm procent přízně se prošustruje během roku. Přijdou hádanice a sebemrskačství předáků. Nastane éra otřesů a pádů vlád, vystupování ze strany a éra tvrdé kritiky vůdců. Stranu začnou kritizovat i její vůdci, jako by ji nevedli oni, ale někdo jiný. Budou říkat, že je to důkaz životaschopnosti a demokratického potenciálu strany. Jejich tvrzení nebude mít velký ohlas. Strana už bude mrtvá. Bude už čas vzniku nové středové strany, protože prostor tady je. 
	Jak dlouho se tato komedie slušných lidí může opakovat, není známo. Demokracie u nás nikdy netrvá tak dlouho, aby to vyšlo najevo. 

O strany středového typu je zájem. Lidé slyší rádi, že na všem je špetka dobrého. Co je dobré u socialistů, to si vezmeme; co mají dobrého, je-li něco takového, u pravice, sem s tím. Vznikne království dobra.

Živá bomba v Ruzyni
5.3.2004    Mladá fronta DNES    str. 06    Názory
    KAREL STEIGERWALD        
Do jednoho z letadel na ruzyňském letišti vnikl bezdomovec. Ukryl se v zavazadlovém prostoru, měl asi namířeno do nebes. Letiště zpřísnilo kontroly na trase, kterou muž přišel. Co se stane, když příště muž půjde jinudy? 
	V době explodujících teroristů to musí veřejnost znepokojit. Zdá se, že tu zas máme díru v zákonech, tu slavnou nedostatečnou legislativu. Zákon o bezdomovcích v letadlech chybí. Vláda se musí chopit jeho přípravy. Bez něj je ostraha letiště bezmocná. Bezdomovci šmajdají sem tam, lezou do letadel a mlčí i parlament! Až do letadla vleze skutečná kráčející bomba, bude na nové zákony pozdě.

Vzpurnost - důležitá barva demokracie
2.3.2004    Mladá fronta DNES    str. 06    Názory
    KAREL STEIGERWALD        
Poslanec Tlustý by rád ostře naložil s poslancem Kottem, kdysi ODS, nyní nezávislým opilcem. Nejlepší by bylo sebrat mu mandát. Ve jménu demokracie. 
	Když ti slábnou preference a věc vypadá, že v příštích volbách neprojdeš do parlamentu, rozpoutáš akci: snižte ve jménu demokracie hranici z pěti na tři procenta. Mezitím už máš procenta jen dvě, musíš tedy lať dát ještě níž. Když se ti špatně sestavují vlády, zkus opravit volební zákon. Demokracie to potřebuje. Když se ti zdá, že sněmovna zvolí Klause za prezidenta, žádej všelidovou volbu. Ale pozor - když se ti zdá, že Klause zvolí všelid, otoč plachty: žádej volbu ve sněmovně. A neboj se - důvody ke všemu existují. 
	Tomu se říká zákonodárná činnost, budování státu, zlepšování a vylaďování ústavního systému. Ve skutečnosti se jen hráči na politické scéně snaží zlepšit své momentální postavení a své vyhlídky, svou naději, změnami v zákonech, případně v ústavě. Poslanec Tlustý samozřejmě ví, že brát poslancům mandát je velmi ošemetné. Opilec v parlamentě je pro svobodu menším zlem než jakékoliv administrativní omezování poslaneckého mandátu. Nad poslanci se můžeme rozčilovat, mohou nám přijít hloupí, líní, opilí. Dotknout se jich však můžeme jediným dovoleným způsobem: příště je nezvolit. Jinak to nejsou poslanci, nýbrž žactvo nějaké třídy. Trvalou potíží demokracie jsou vzpurní poslanci: příčí se linii své strany, pijí, flákají hlasování. Je to potíž sice trvalá, ale spravedlivě obtěžující všechny politické strany. 
	Patří k politickému umění stran vědět, jak s takovými čerty zacházet. Kdysi existovaly „vázané mandáty“. 
	Lídrové stran měli v trezoru bianko podepsané odstoupení poslanců. Z nich byli zajatci stran. V partajích byla větší kázeň, ale demokracii chyběla důležitá barva: vzpurnost. 
	Opilci jsou černým květem parlamentu. Škodí, ale nesmějí být záminkou, aby se v mandátech hrabalo nějaké úřednictvo. Smysl poslaneckého mandátu je v tom, že je svatý, ať je jeho nositel sebedivnější tvor. Poslanec Tlustý to ví. Ví také, že publikum rádo přihlíží horlení nad opilci. Tak horlí. Toť vše. 

Opilci jsou černým květem parlamentu. Škodí, ale nesmějí být záminkou, aby se v mandátech hrabalo úřednictvo.

Ransdorf a jeho marné vzpoury
1.3.2004    Mladá fronta DNES    str. 06    Názory
    KAREL STEIGERWALD        
Někteří komunisté věří, že KSČM čekají těžké časy. Volají po změně. Přesněji, volá po ní soudruh Ransdorf, představitel intelektuálního křídla našich komunistů. Chtěl by stranu uzpůsobit potřebě komunismu dvacátého prvního století a sejmout z ní háv dávno minulých časů. Znamená to odstranit brzdiče Grebeníčka a do popředí nastavit modernisty. 
	Ransdorf je ve světě komunismu oblíbený typ - intelektuál obroditel. Muž nekonečných znalostí, vlastník všech údajů a čísel, jež svět zná, vykladač Marxe a Engelse. Ty čte „nově“, je to prudký ploditel novosti s explodujícím intelektem. Učeností omamuje sám sebe, ale má slabinu: nevidí, že ta jeho halda duchovního úsilí nemá žádný smysl. Ve světě Ransdorfovy činorodosti je možno tvrdit cokoliv, protože ke všemu jsou čísla, statistiky, tabulky a citáty. Ransdorf si může gratulovat k jedinému: že komunisté nemají moc. Mít ji, odešel by ze světa cestou velkého předchůdce Záviše Kalandry. Takové poletující duchy likvidují komunisté v prvním sledu. Protože na daném stupni společenského vývoje zůstává Ransdorf přesto na živu, je tato výkladní skříň komunistického intelektu zdrojem nepokoje, rozmíšek a reformátorských tužeb. I to bude asi znamenat jeho záhubu, naštěstí jen politickou. Je možné, že Ransdorfova klika, abychom zůstali u jejich jazyka, Grebeníčka svrhne. Ale tok strany neobrátí. Naši komunisté dobře vědí, že jejich síla není v žádné bezpohlavní modernosti a evropském demokratickém rouše. Od strany nečekají žádné revizionismy, žádná liberální kolísání, slabošství, žádnou „demokratickou“ levici, nýbrž právě to, co dnes mají: stranu tvrdou jako ocel. Ransdorfovi lidé věří, že KSČM půjde k moci. Této víře by rádi uzpůsobili vizáž strany.
	Bigotnosti se u nás mohli učit i Rusové. Češi mají pořádný komunismus rádi. Ten bez experimentů a novot. Tvrdý, chtivý, revoluční. Ten, který Grebeníček prodává na lidových shromážděních. Intelektuální ponor blouznivce Ransdorfa komunistický lid nepřijme. Nepotřebuje moc, nic by z ní neměl, potřebuje svůj postoj. Bořte svět, žádejte nemožné. To je intelektuální východisko dostatečně přitažlivé, dostatečně věčné a dostatečně neškodné. KSČM se Ransdorfa nebojí. Řadu jich zabila, řadu přežila. 
	Přečká i tohoto. 

Češi mají pořádný komunismus rádi. Ten bez experimentů a novot. Tvrdý, chtivý, revoluční, jaký prodává lidu Grebeníček.

I paní Hitlerová
26.2.2004    Mladá fronta DNES    str. 06    Názory
    KAREL STEIGERWALD        
Fejeton 

Bitva o potraty je velmi nemilosrdná. Prostě jak to už námět žádá: ostrý boj na život a na smrt. Prvnímí kandidáty potratů jsou lidé, kteří jsou pro potraty. Odpůrci potratů by s nimi takto nejraději naložili. Kudla a šmik. 
	Lidé kladou začátek života každý jinam. To je zdroj potíží. Co je pro jednoho vražda, je pro druhého obtížné, pohodlné, lehkomyslné či vážné řešení složité, bezvýchodné, tragické či zoufalé nebo malicherné situace. Potraty se lidstvo zabývá od nepaměti a není pochyb, že i nadále se jimi bude zabývat. 
	Zatímco potratáři jsou předmětem cílených útoků, o sebevrahy nikdo nedbá. Sebevrah si může s tělem dělat, co chce, těhotná žena ne. Sebevrah je soukromník, kdežto tělo potratářky patří státu. Je fakt, že trestat lidi, kteří se zabili, je obtížné. Co dalšího se jim ještě může udělat? Kdysi je pohřbívali za zdí. Nikdo ale neví, jestli jim to vadilo. 
	Debata o potratu je debata o životě a smrti. Nevede se důsledně. Je spousta lidí, kteří už byli mrtví, když se narodili. A pořád žijou, hotové potraty. Jsou i lidé, kteří dávno zemřeli, a přitom jsou stále mezi námi. Lenin žije věčně, psávalo se. 
	Boj proti potratům milují lidovci. Spisovatel Dahl napsal povídku o tom, jak byl zachráněn novorozenec. Měla optimistický konec. Dítě bude žít, paní Hitlerová, říkal lékař. Kdyby šla paní Hitlerová na potrat, neudělala by chybu. To musí uznat i lidovci. Mohla se tam potkat se starou paní Leninovou, to by byl pro lidstvo blahodárný dvojpotrat. 
	O co jsme asi přišli, když se řada lidí nenarodila? Příčinou nemusel být jen potrat. Často nedochází k mnoha pohlavním stykům, ke kterým mělo původně dojít. Daly by lidstvu velikány. To by měli zvážit odpírači sexu. Neuskutečněných spojení mužů a žen jsou miliardy. Člověku, který o tom uvažuje, se musí zamotat hlava úžasem. Škoda každé spermie, která padne vedle. Co bylo už ovulací, z nichž nepovstal jedinec. Proti těmto ztrátám jsou potraty úplné nic. Přivádět na svět lidi je, jak ví i paní Hitlerová, riskantní, i když zábavné. Nikdy se neví, co z toho povstane. Rodiče se pyšní dětmi, vidí v nich sebe, jak žijí dál, ale málokdo je ochoten před svým potomkem lidstvo uchránit. S potraty to není jasné. Lidovci je nepraktikují, a přitom lidovců na planetě není nejvíc - jak by logicky mělo být. 
	Nad zákonem o zákazu potratů není shoda. Zakažme je tedy zatím jen těm lidovcům. Uvidíme, jestli do dvaceti let zaplaví planetu a vyhrají volby.

Postřehy dne
25.2.2004    Mladá fronta DNES    str. 06    Názory
    KAREL STEIGERWALD        
DOHODA, NEBO ALIBI? Na eurokomisaři se mají shodnout všichni - vláda i opozice - podle hesla jedna vlast, jeden komisař. Ale proč? Vláda vládne, má odpovědnost, opozice nesouhlasí. Společný názor je nesmysl. Ledaže by vláda chtěla alibi, aby její nápady odskákala i opozice. Vláda si má do Bruselu dát svého člověka, proto je vládou, a má za ním stát, protože je její. Je to lepší než české: my všichni muzikanti se všemi nějak dohromady, fidly bum... 

KUŽVARTA žádají zhrzení socialisté, aby složil funkci poslance. Složit funkce by měli především 
	ti politici, kteří do kužvartiády Kužvarta namočili. Ale možná právě proto ten hluk. Zloději volají chyťte zloděje, i když v našem případě nejde o zloděje, nýbrž o - jak to nazvat? - šílence, pleticháře, licoměrníky? Nebo prostými slovy: kužvartiáda je normální výkon politiky Špidlovy vlády. 

BENEŠ se zasloužil o stát. Říká to včera schválený zákon. Podobná mrzutost postihla i TGM. Ještě hůř než Beneš však dopadl Hácha. Tomu napsali na pomník, že vykonal pro stát mnoho dobrého a také mnoho zlého. Takovéhle prožluklé pocty se mají dávat živým. Ti se mohou bránit. Běda však, česká pejcha skáče po zesnulých. Nikomu na hrob nenapíšou: stát se o něj zasloužil. A že takových je. 

Bývalý kandidát na českého eurokomisaře Miloš Kužvart 
FOTO: ČTK

Účel a prostředky, KSČ, les a třísky
24.2.2004    Mladá fronta DNES    str. 06    Názory
    KAREL STEIGERWALD        
Vraždění ani pašování kořalky nesloužilo ničemu menšímu než světlým zítřkům. A takový cíl za nějakou mrtvolu už stojí. 

Přicházejí zprávy, že Gottwaldovi komunisti pašovali zlato a kořalku. No a co? 
	Vždyť Gottwaldovi komunisti zatýkali, mučili a vraždili. To se máme rozčilovat nad bednami lihovin, nad šmelinou s říšskými markami? 
Máme komunisty peskovat, že v době, kdy bojovali proti šmelinářům, sami šmelili? Byli by nám milejší vrazi, kteří nešmelili? 
	Svět rudých satrapů nabízí nekonečné množství hrůzosměšných komedií. Jen namátkou: o vyšívané ubrusy po zavražděném Slánském se vrazi servali osobně ještě dřív, než popel zavražděného vychladl. 
	Kdo však má komunistické oči, vidí to vše jinak. Ani vraždění, ani pašování kořalky nesloužilo ničemu menšímu než světlým zítřkům. A takový cíl za nějakou mrtvolu už stojí. Natož za pár set tisíc marek. Když se bojuje za dobrou věc, odletují třísky a účel světí každý prostředek. S touto otázkou přilétají k nám z šera svých říší zapomenutí rudí banditi s otázkou veskrze moderní: Co všechno si politika může ve jménu svých svatých cílů dovolit? 
Světí účel každý prostředek? 
	Každý politik vám odpoví: Žádný a nikdy! Mravnost nade vše. Jak je to ve skutečnosti, dobře víme. Vrchním hříchem komunistů nebylo, že jejich satrapové šmelili a kradli, nýbrž že vytvářeli prostředí, v němž nebylo možné zloděje a šmelináře odhalit, soudit, trestat. Nakonec komunisti řešení otázky účelu a prostředků zrušili jednoduše: ukradli celý stát, všem všechno. Pak už žádná otázka, co se smí za jakým účelem, nebyla. KSČ směla vše a vše bylo po jejím právu. Socialismus komunistů znamenal, že vše patřilo jim, totiž jejich vůdcům. O zlodějně nemohla být řeč. Mladý Stalin přepadal banky. Mladý Mikojan spal za peníze s arménskými kupci. Pro stranu! Pro osvobození pracujících. Aby kapitál byl poražen. 
	Jenže kdo šmelí, loupí, vraždí, ten šmelí, loupí,vraždí. Ať už nad ním vlaje ideál nejsvětější. Účel nesvětí prostředky, nýbrž prostředky vytvářejí účel. Kradeš, netvoříš svět zítřka, nýbrž svět zlodějů. 
	Vlajko, ty avantgardní rudé znamení, zplihni.

Postřehy dne
21.2.2004    Mladá fronta DNES    str. 06    Názory
    KAREL STEIGERWALD        
JIŘÍ BARTOŠKA, který zvedl karlovarský festival z popela, má potíže. Podle NKÚ použil 35 milionů v rozporu se zákonem. Vybral ubytování hostů bez výběrových řízení. Bartoška namítá, k čemu výběr, když festival spotřebuje většinu ubytovací kapacity ve městě. Let ministra Svobody na východ stál také třicet milionů. Výběrové řízení nikde. NKÚ je slepý. 
	IKEA zblbla z ekologů. Píše na nábytek: Nebyl vyroben ze stromů souvislých panenských lesů. Výrobek lze recyklovat na energii. Čti: je to z prken, dá se to spálit. Ekologové mají svůj jazyk. Tím jazykem pietně řekněme: recyklovat na energii se dá i ekolog.

Radost v hustém lese zákonů
20.2.2004    Mladá fronta DNES    str. 06    Názory
    KAREL STEIGERWALD        
Vláda chystá zákon o přísnějším trestání násilí na záchranářích.
Napadení záchranářů má být přitěžující okolnost. Totéž, v jiném kabátě, nese do sněmovny poslanec Langer. Vláda mu to odmítá, má svůj recept. 
	Je divné, že to násilí přitěžující okolností dosud nebylo. Možná by vláda měla připravit i speciální zákony o přepadávání stařenek, dětí, hodného pana faráře či paní učitelky. Tam všude slušný člověk vidí přitěžující okolnost a extra zákon o tom dosud není. Vláda nám chce říci, že dosud bylo jedno, koho a jak zmlátíte. Až se napíše nový zákon, jedno to už nebude. Ovšem zostřené tresty pro zvláště odporné zločince znali už za Rakouska. Například: hladovka ve výroční den zločinu. 
	Je to těžká věc. Jaký je rozdíl v bolesti statného záchranáře a přepadené stařenky? Zákonodárce chce říci, totiž vláda s opozičním Langerem, že napadení záchranáře se bude trestat ostřeji. To každý uvítá, přepadat modré anděly je mimořádně odporné. Takový zákon se však dá i otočit: za napadení stařenky je sleva! Je to, jako když píšou: "zboží zlevnilo", místo aby napsali: "přestalo být drahé". Budou tedy na některé bité menší sazby? Na stařenky? 
	Ale proč? Násilí hrubců bolí každého, 
	každého také poníží. Náš zákonopudný stát by na to všechno rád vyrobil zákony. Čekají nás nekonečné legislativní procesy. Čas od času nějaký ničema vynalezne nový, zvlášť hnusný zločin. Rychle se na něj bude šít zákon? Násilí je násilí, a co je na něm mimořádně hnusné, měl by poznat každý soudce i bez extra zákona. Život je neobyčejně pestrý, každý případ je jiný, ani milion zákonů tu pestrost nepostihne. Spravedlnost není automat, do kterého vhodíte čin a vypadne rozsudek. Spravedlnost produkují soudci. Zločin se přece vždy pohybuje na škále od zlé chvíle, jak ji připomínal třeba Karel Čapek, přes lidské neštěstí, výraz zoufalství až po ničemnou vypočítavost, mimořádnou krutost, pohrdání lidskostí... 
	I bez zákona toto my lidé rozlišit umíme. Snad by to dokázali pomocí jednoduchého zákona i soudci: velmi hnusnému ničemovi pořádně zasol, na nešťastníka, který vlastním zločinem trpí, buď mírnější. 
	Skutečnost je jiná. Známí přepadači lékařů a záchranářů nejsou dodnes za mřížemi. Místo aby je soudci zavřeli, budou nové zákony. Přepadači budou mít radost: nové zákony 
	otevřou nové možnosti, jak vyklouznout. Čím hustší les zašmodrchaných zákonů, tím větší šero a tím lépe pro ničemy. I ti známí přepadači jsou na svobodě díky zákonům. Nebýt zákonů, soudce Lynch by je zavřel či pověsil na místě. 
	Předjaří je čas blížící se lásky. Prahu zavalili prodavači chráněných sněženek. Není na ně zákon o sněženkách. Policie je bezradná, benevolentní, možná i zoufalá. Ničemové, kteří plení chráněnou květinu, se policii smějí. Vláda zasedne, zákon připraví. 
	Je to komické. Ploďte zákony a dbejte, aby neplatily ani ty, jež už jsou. Policie je v mizerném stavu, to milion zákonů nezlepší. Milion zákonů zlepší leda život ničemů. Jejich tvůrci, v dnešním případě vláda plus Langer, budou čekat chválu: jsme pěkně ostří! 
	Včera odpoledne osm policistů nezmohlo tři opilé bezdomovce obtěžující okolí řevem a žebrotou v Praze 1, protože asi neměli dost legislativy. Potřebujeme zákon o vyhánění bezdomovců z Národní třídy. Vláda & Langer, do díla! 
	Prahu zavalili prodavači chráněných sněženek. Není zákon o sněženkách. Policie je bezradná, benevolentní, 
	možná i zoufalá. Ničemové, kteří plení chráněnou květinu, se policii smějí. Vláda zasedne, zákon připraví.

ČT zachrání referendum všeho lidu
18.2.2004    Mladá fronta DNES    str. 06    Názory
    KAREL STEIGERWALD        
Ve sněmovně leží horký zákon o zvýšení koncesionářských poplatků. Kolem ČT je horko už léta. Peníze, ředitelé, rady, politikové, blbý program, dobrý program. Pořád dokola totéž. 
	Proč ČT žádá peníze od parlamentu, není jasné. Brát peníze od politiků je podezřelé, ale politici dávají ČT peníze nikoliv své, nýbrž lidí. Každý ví, že cizí peníze se rozdávají lépe než vlastní. Televize je velmi pyšná na nezávislost, ale na rozhodnutí politiků je dosti závislá. Každou chvíli se klepe: Přidají, nepřidají? ČT je naše. Je špatné, že jí naše peníze přidělují politici. Kdoví, co za to chtějí. O zvyšování televizních poplatků by neměla rozhodovat sněmovna, nýbrž referendum. Přímá demokracie je na místě. Žádné zákulisní politické pletky, nýbrž my, lidé. Technicky je to velmi jednoduché. ČT vyhlásí na obrazovce, že by od příštího měsíce chtěla o padesát korun víc. Kdo souhlasí, zaplatí. Kdo je proti, zaplatí, co myslí on. Do měsíce je vliv politiky, lobbistů a jiných čertů vyblokován, vládne pan divák, pan volič v té nejčiřejší podobě demokracie - v přímé volbě, která navíc díky obrazovce je skoro zadarmo. Výše poplatků je konečně známa, lid ji určil. ČT se nemusí doprošovat politiků, my rozhodli. Už jsme bojovali za všelijaká referenda, proč se nezasadit o toto tak jednoduché? Až politici uvidí výsledek, zblednou. Konec finančního vydírání! Obranných akcí občanů už netřeba, lid se vyjádřil všechen! Veřejnoprávní televizi už nikdo nezlikviduje, lid si ji udrží. A s ní demokracii, toho štěkajícího psa. 
	Tomuto potměšilému návrhu, čtenář už se dovtípil, že by přinesl konec ČT, nelze bohužel nic vytknout. Referendum je důležitý prvek občanské společnosti, televize veřejné služby taky. Tak to spojme. Alespoň zjistíme, kolik a za kolik té veřejné služby lid chce. Co výše psáno je demagogie. Stejná jako všechny výklady o významu ČT a její roli v demokracii. Parlament přidělí velké množství peněz jedné televizi, kterou neřídí, a dokonce nesmí. Pečuje o ni ve volném čase náhodně vybraná skupina občanů, která tomu vůbec nerozumí. Plane boj skupin, které by také chtěly. Všemi prostředky jazyka i svalů. Aby to nevypadalo, že jde o rvačku, říká se: televize veřejné služby. Sněmovna jí poplatky zvýší, sníží, letos, za rok. Je to málo, hodně, akorát? Je to vždy špatně. Pokrytectví trvá dál: hromada peněz tu je, její správa chaotická, vedení televize slaboučké, tak do boje. 
	Leda by přišlo to referendum.

Vrazi a výmluvy
17.2.2004    Mladá fronta DNES    str. 08    Názory
    KAREL STEIGERWALD        
Policie ČR bezpečí občanů nezajišťuje 

Otec a syn, dva šílenci, vyhrožovali několik let spoluobčanům, že je zabijí. Pak je zabili. Spoluobčané se mezitím dovolávali pomoci policie. Ta byla nečinná, občany před násilníky nechránila. Podala nejodpornější výklad práva u nás: „Nejprve musí být vražda, pak může přijít policie.“ 
	Ministr vnitra po zločinu slíbil, že prosadí zlepšení zákona. Dnes říká, že je to věcí ministerstva spravedlnosti. To však nic nechystá. 
	Je to starý český zvyk, když něco nefunguje, vymlouvat se buď na „špatné zákony“, nebo že věc má na starosti někdo jiný. Zákonů už máme takový přebytek, že se v nich samy úřady obtížně orientují a málokdy je umějí užitečně používat. Ctižádostí českých legislativců asi je popsat v nějakém zákoně absolutně všechny lidské situace. Jenže situací člověka je nekonečné množství. Zdá se, že efektivita zákonů klesá s jejich ustavičným množením. 
	Voláním po speciálním zákonu „o vyhrožování občanům zabitím“ Gross vlastně říká, že dodnes je takové jednání beztrestné, že ten, komu se vyhrožuje smrtí, se ochrany u policie dovolat nemůže, protože to zákon nedovoluje. Říká, že nám různí násilníci mohou vyhrožovat a mohou nás ohrožovat a policii nezbývá než k tomu mlčet. 
	I dítě asi postřehne, že takové tvrzení není pravda. Policie samozřejmě měla jednat, měla vyvinout úsilí k ochraně života těch zastřelených občanů a neměla svou neschopnost zastírat výmluvami na „nedostatečnou legislativu“. Policie zde není od toho, aby kličkovala v paragrafech a kombinovala nejrůznější výmluvy, nýbrž aby ochraňovala bezpečí občanů. To však často nedělá. Policajt s duší pedanta, který se ponoří do houštin našich zákonů, výmluvu si vždy najde. 
	Místo výmluv by policie měla říci, proč na obavy a stížnosti občanů nereagovala, proč ignorovala jejich základní, řekněme to jako neprávníci, právo na život. Žijeme ve státě, který chrání život svých občanů, nebo ne? 
	Místo abychom slyšeli jasné: policie selhala, budeme přihlížet jakémusi nesmyslnému legislativnímu ping-pongu. Jeho výsledkem může být další zbytečný zákon s jediným smyslem: zastřít neschopnost policie. 

Místo abychom slyšeli jasné: policie selhala, budeme přihlížet jakémusi nesmyslnému legislativnímu ping-pongu.

Postřehy dne
14.2.2004    Mladá fronta DNES    str. 06    Názory
    KAREL STEIGERWALD        
KNÍŽÁK má smysl pro lásku i reklamu. O svatém Valentýnu, což je novodobý den lásky, budou mít do Národní galerie zamilované dvojice přístup za poloviční vstupné. Knížák je Knížák, platí to i pro dvojice homosexuální obého pohlaví. To je velmi tolerantní, příště si snad Knížák vzpomene i na zamilované trojice a další směsi! Potíže však mohou být u pokladny, kde mají dvojice o své zamilovanosti podat důkaz. Jak to Knížák myslí? Jako my? To bude dnes v galeriích narváno!   

	VILNÝ stařec, který obcoval s děvčátky, dostal podmínku! Vzhledem k jeho osmdesátinám mu soud to obcování ne zcela uvěřil. Ani mu nenařídil ochrannou léčbu. Prý se to už nebude opakovat. Tomu se dá věřit. Je také pěkné, že jsou soudy k šedinám a velebnosti kmetů shovívavější než třeba k vilným sochařům. Zpráva má, proč to nepřiznat, pro stárnoucí pány i optimistický náboj.   

	PÁTEK třináctého bylo včera. Více smůly si už nelze představit. A přitom se skoro nikomu nic nestalo. Všechno proběhlo jako vždy. A to autor těchto postřehů potkal ještě k tomu černou kočku. A Špidla zas nepadl, ačkoliv přes naši výstrahu z postele vylezl. Pak věř prorokům.

Nerozdávej
13.2.2004    Mladá fronta DNES    str. 06    Názory
    KAREL STEIGERWALD        
Na Špidlovu vládu se valí kritika, protože zvyšuje daně. Ale vláda to dělá, aby měla z čeho rozdávat a nemusela dělat velké dluhy. Za dluhy se na ni kritika valila také. Ale pokud vláda nebude zvyšovat daně ani dluhy, bude muset méně rozdávat. Za to, že lidem rozdá méně, se zase na ni navalí tvrdá kritika. Český člověk chce, aby mu vláda nic nebrala a aby mu dávala. Česká vláda chce pravý opak: lidem všechno vzít a rozumně to utrácet za ně. Špidla je ještě zlatý, nebere všechno. Všechno brali komunisti. V zájmu lidu to zase se zoufalými výsledky rozdělovali. Jako poučení to nepomohlo. Vládo, dej! zní dodnes. 
	Řekne někdo: Vládo, nerozdávej, neutrácej, nemusíš pak brát?

Zlé a dobré
12.2.2004    Mladá fronta DNES    str. 08    Názory
    KAREL STEIGERWALD        
Vladimír Brabec říká, že doba za časů majora Zemana byla zlá. Popletl to. Pro něj byla ta doba dobrá. Filmoval málem denně a vydělal si obrovské peníze. Nikoliv však proto, že byla zlá doba, nýbrž proto, že mu práci nabízeli a že on ji vzal. 
	Zlá byla ta doba pro jiné. Pro ty, kdo pracovat nesměli, pro ty, které dávali do věznic či alespoň vyhazovali z místa. O něco méně zlá byla pro ty, kteří v komunistických propagačních dílech pracovat nechtěli. Ti seděli doma, drželi se zpátky, byli chudí a mohli spát do oběda. Každý si vybral. Někdo basu, někdo Zemana. Jiný doma nadával. 
	Zlé a dobré je relativní. Ale ne tolik, aby si mjr. Zeman nemohl říkat: Dobře mi tehdy bylo, dobře. Ne zle.

Divadlo nepadne, padne vláda
12.2.2004    Mladá fronta DNES    str. 08    Názory
    KAREL STEIGERWALD        
Socialisté nasadili umění nové daně a umělci zvedli svůj hlas. Mají pravdu, je paradoxní, aby právě socialisté, kteří se rádi tváří jako kumpáni kumštýřů, umělce sužovali daněmi. Od socialistů nebo řekněme spíše od vlády je to nešikovné: peněz z umělců mnoho nevyždíme, o to větší strží pokřik. 
	Umělci mají zvučný hlas, známou tvář a umějí se ozvat. Ostatně odjakživa se u nás má za to, že umělci jaksi už sami od sebe stojí na straně pravdy a spravedlnosti. Dokonce si tento národ vymysleli, několikrát už podkopali panující režimy, před třemi lety málem zbořili ČT. Ale to byl ještě pan Slušný či pan Nová politika jejich spojencem. Myslím Špidlu, komu není jasno. Člen vládní strany Kühnl se tenkrát styděl, že je politikem. 
	Dnes je vše jinak. Pan Slušný je v úpadku, liberální spojenec Kühnl ho omlouvá, pro ČT mají návrhy z čertí dílny ODS, divadlům, například, nasadili krunýř. Jsme tedy zas na barikádě, my umělci. Oprávněně. 
	Dobrý dojem však nedělá, že se umělci ozvou, jen když pan Úpadek sáhne do jejich peněženky. Byli z toho podezíráni za dob televizní rebelie, je tomu tak dnes. Úpadkova politika nesměřuje proti divadlům, koncertům atd., nýbrž proti této zemi. Proti všem. Křičet protesty proti stěhování DPH z uměleckých produkcí do vyšší kategorie a nevidět, kam se pod Úpadkovou taktovkou stěhuje celá zem, je sobecké a klamavé. Když dá Špidla divadlům extra DPH dvě procenta, bude zlatý? 
	Dát by mohl, divadel je málo, v rozpočtu to nesehraje nic. Před několika lety byli umělci Špidlovi blízko. Nad jeho příjemným obličejem snili o nové lidské politice a Ruml Jan jim k tomu přitakal ze spacáku. 
	Vláda zajisté nechce kulturu zahubit. Stejně jako nechce zahubit zem. Realizuje, k čemu ji den dotlačí, včera náhodně zasolila divadlům, zítra od toho couvne a zkusí oškubat jiného. Věří, že technologie oškubávání a zaplácávání děr je prospěšná zemi - slíbila blahobyt, dát jej nemůže, dluhy rostou, tak škube lidi. Je heslem umělců, oškubejte jiné, nás ne? 
	Zem omotává nitěmi, v nichž se bude dobře žít jen výběrčím daní. Do této šněrovačky se trochu nepochopitelně 
	připletlo i umění. Ale v atmosféře všeobecného škubání nedělá dobrý dojem, když se umělci, ty veřejné tváře, berou za sebe. Za všechny se berte, Mistři! Je však přirozené, že se lidé ozývají, když slon stojí na jejich nártu. 
	Vláda sleduje jediný cíl: sehnat víc peněz na rozdávání. Kdo si myslí, herec, nebo divák, že toto je cesta k blahobytu, ať stojí za vládou. Ostatní by měli říkat: Děkujeme, Špidlo, odejdi a nevracej se. Nikoliv kvůli jednomu řekněme přehmatu s divadly, nýbrž pro vládní styl pokusů a omylů, co projde, co neprojde, kdo lobbuje víc, kdo méně. Kdo mlčí, ten pláče, kdo řve, tomu se přidá víc. Pro styl, který připomíná chaotické víření vzdělaných lidoopů v kleci, zkoumavě ve vědeckém pokusu protlačujících velké krychle malými kulovými otvory. 
	Pro bizarnost vlády by měli mít umělci větší citlivost. Ale možná si mnozí ještě pamatují, že si tuto vládu přáli. Vláda si to pamatuje také, tak se umělcům teď odvděčila. 

Umělci se ozvou jen tehdy, když pan Úpadek sáhne do jejich peněženky. Křičet protesty proti stěhování DPH do vyšší kategorie a nevidět, kam se pod Úpadkovou taktovkou stěhuje celá zem, je sobecké a klamavé.

Tolerance je luxus lidí v bezpečí
11.2.2004    Mladá fronta DNES    str. 06    Názory
    KAREL STEIGERWALD        
Francouzi, krvaví vynálezci svobody a bratrství, zakážou islámské šátky, kříže, jarmulky a snad i amulety indiánských bohů - to vše kvůli politické neutrálnosti, korektnosti, toleranci a vzájemnému respektu všech výše uvedených vyznavačů lidské pošetilosti. 
	Že se kvůli toleranci něco zakazuje, není nic nového. Tolerance vydrží cokoliv. Spisovatel Hašek si cenil svobody a pokroku. Psal: Když někdo vystoupí z církve, je to pokrok, ale když je pak zatčen pro krádež pivních trubek, je to krok zpátky. Na hlavě ať si každý nosí, co chce, to je pokrok, ale když má dívka v šátku zamotanou bombu, s kterou skočí mezi lidi do autobusu, je to krok zpět. 
	Kdyby Židé s jarmulkami házeli bomby na góje, asi by měli s pokrývkami hlavy potíže. Tolerance by šla k čertu. Kdyby křesťané upalovali sličné čarodějnice, s jejich kříži bychom se těžko srovnávali. Protože to nedělají, nikdo se jejich amulety, symboly a znaky nevzrušuje. Všimněme si, že tolerantní je každý, když mu od tolerovaného nic nehrozí. Tolerance je koneckonců luxus - vyjadřuje bezpečí, důvěru. Jen blázen bude tolerovat někoho, kdo mu usiluje o bezpečí, svobodu, majetek. Hitler byl tolerován až do r. 1939 - blázny. Normální lidé by jej zlikvidovali dávno. 
	Francouzi teď netolerují symboly arabské netolerance. Bomb a výbuchů v autobusech, letadlech už bylo dost, tak teď jde Francie odplatou po šátcích arabských děvčat. Útlocitné evropské duše v tom vidí ohrožení evropských pilířů - svobody a tolerance. Andělská děvčata často létají vzduchem do ráje - i s dvaceti lidmi, kteří se připletli. Ale hon na šátky je jen výraz zbabělosti - místo účinného odporu proti islámskému terorismu. Je evropským pilířem tolerovat netolerantnost? Svět toleroval Pol Pota měl prý právo být "jiný"? Měli ho včas zabít. Měli být Židé tolerantní, když je Němci vedli do plynu? Šátky nejsou nic. To hlavní naši toleranci čeká, než se muslimská krvavá netolerance na našich tělech a duších vysílí.

Velmistr ničeho v čele téhož
9.2.2004    Mladá fronta DNES    str. 06    Názory
    KAREL STEIGERWALD        
Ministr Gross bude příští rok usilovat o místo předsedy ČSSD po Špidlovi.
 Je to správné rozhodnutí.
 Gross patří k nejpopulárnějším politikům a ta popularita je založena na jeho bezobsažnosti. Gross je obratný politik, nebo řekněme přesněji politikář. Nikdy nedává najevo žádné stanovisko, vždy jen úsměv a vždy má pro nás dobré zprávy. Svět podle Grosse je jednoduchý a Gross si s ním ví rady. Jeho politická kariéra je strmá. Pokud prezident Havel mluvil o politikaření partají, o pletichách sekretariátů, má v Grossovi pěkný příklad politiky, která se živí sama ze sebe a sebou, ve svém zauzleném světě kanceláří. Že Gross míří na nejvyšší stranické místo, je pochopitelné. V ČSSD asi všechny soky obehraje. V složité hře, které my nestraníci stěží porozumíme, stane se vítězem. Zář jeho úspěchů nám připomíná, že pěna demokracie s sebou často nese i tyto velmistry ničeho. Gross má pro veřejnost velkou přitažlivost. Nic nereprezentuje, nestojí na žádném stanovisku. V zápase politických protikladů není přítomen, jeho zápas se odehrává za dveřmi. Lidé, kteří se rádi vymezují vůči názorům politiků, mohou 
	se vymezovat leda vůči jeho úsměvu. Úsměv záporné body neprodukuje. 
	Neměl se však stát ministrem, to je jeho slabina. Mnohaleté ministrování přináší této partajní raketě jen trestné body. Není už dne, aby na jeho úřední činnost nepadlo smítko, či spíše balvan. Grosse to nezneklidňuje, věří, že havárie zastře kladením dýmovnic typu Kryštof. Nečinnost, která byla výhodnou taktickou zbraní v parlamentě, na ministerstvu přináší trestné body. Grossova popularita přec jen padá. Úředníkovy neúspěchy žádný dým nezastře.  
	Postaví si sociální demokracie do čela neúspěšného úředníka? Stát se to může, v partajních postupech a v zákulisí je Gross silný, možná nejsilnější. Někteří politici
	ČSSD si stěžují, že strana špatně objasňuje svou politiku. Problém je opačný: politika ČSSD je špatně pochopitelná. Změť improvizací a náhodných rozhodnutí dne na den se objasnit nedá. Odpovídá však chaotickému a nečitelnému složení stranických mas. To je Zemanovo dědictví: učinil stranu velkou, protože sjednotil příznivce na dvou klíčových tématech: lidový negativismus a nejasné fantazírování o "sociálním státě". Kompaktní pozitivní program ČSSD nemá. 
	V takto vyprázdněné politice se Gross snadno může stát vůdcem. Mělo by to svou logiku: vůdce ničeho stojí v čele téhož. 

Postaví si sociální demokracie do čela neúspěšného úředníka? 
Stát se to může, v partajním zákulisí je Gross silný.

Vazba a přepadení
7.2.2004    Mladá fronta DNES    str. 06    Názory
    KAREL STEIGERWALD        
Muže obviněného z přepadení šéfredaktora Respektu musela policie propustit, protože soud zamítl návrh na vazbu. Je to zcela v duchu našeho trestně činného komplexu. Obviněný nespolupracoval, odmítl vypovídat, zločin je možná dosti závažný, komplic je skryt a na útěku. To je dost důvodů pro to, aby byl i tento obviněný muž propuštěn. Je to pořád lepší, než aby policii utekl z auta i s pouty. Muž má takto mnoho šancí: s kolegou na útěku se pořádně domluvit, poradit se s případnými nájemci, kteří si jej na čin mohli najmout, případně také včas a pořádně zmizet, čímž policie uchrání jedna pouta. Litovat se mohou jen všelijací nevinní občané, které vazba spolkla raz dva.

Moskva: válka proti civilizaci
7.2.2004    Mladá fronta DNES    str. 06    Názory
    KAREL STEIGERWALD        
Ačkoliv žijeme déle než předkové, žít je stále nebezpečnější. Moderní doba dala podivínům světa do ruky strašlivou zbraň: teroristický útok na civilní obyvatele. Zabíjet je snadnější než dřív. Moskvu postihl mimořádně drastický teroristický výbuch včera. Není první a bohužel asi ani poslední. Terorismus krouží světem, hledá své arény. Mezi zabitými a ideály teroristů není žádný vztah. Teroristé říkají: Ve prospěch našich ideálů lze zabít kohokoliv. Proto je třeba zabíjet teroristy.Putin řekl: Rusko s teroristy vyjednávat nebude. Jednoduše je zlikviduje. Je to dobrá odpověď. Lepší než úvaha o tom, čím a jak a proč jsou teroristi k svému krutému jednání hnáni. Terorismus je zlo, které je nutné hubit bez zábran. Lidé říkají, odstraňte kořeny terorismu, zmizí. Není to pravda, odstranit kořeny terorismu znamená vyhovět mu. Těmi příčinami jsme totiž my. Terorismus není zločin kriminální, nýbrž ideologický. S učením, které uznává zabíjení nevinných ve jménu ideje, nelze o ničem jednat. Takové učení nechce vyjednávat, nýbrž zvítězit. Bílý svět, nebo řekněme svět neislámský či obecněji svět tolerance, obtížně a pomalu chápe, co se mu to v záblesku bomb vlastně děje. Nic menšího než svatá válka. Teorie o mírovém sbližování světa ochabují, v popředí světa je bomba a atentátník sebevrah se svým neotřesitelným motivem: přijdu do ráje. Tento druh vášně už Evropa zapomněla. Evropa chce za svou víru diskutovat, hlasovat, dohadovat se a dělat kompromisy. Málokterý Evropan by se obložil ekrazitem ve jménu jakékoli své ideje. V demokratických zemích se dnes do nebe nevstupuje skrze plameny ohňové, nýbrž skrze stránky účetních knih a pomocí zdařilých mediálních kampaní. Možná že právě toto kupectví, tato pragmatická přízemnost teroristy zneklidňuje nejvíc. Jak mít své ideály ve světě bez ideálů? Bomba je hlučný a krutý ideál. Včera ničil Moskvany. Zítra to můžeme být my. Berme boj s teroristy vážně. Nejsou to osamělí šílenci a netrestají viníky, nýbrž každého. Je to světové hnutí. Chce zničit náš svět a zavést svůj. Braňme se mu. 

Berme boj s teroristy vážně. Nejsou to osamělí šílenci. Je to světové hnutí. Chce zničit náš svět a zavést svůj. Braňme se.

Stát je divadlo
6.2.2004    Mladá fronta DNES    str. 06    Názory
    KAREL STEIGERWALD        
Spisovatel dostane za svou hru deset až čtrnáct procent z tržby divadla. Z téže tržby si stát bude brát podle nejnovější reformy procent devatenáct. Je to podivné. Stát hru nenapsal, přesto na ní má větší podíl než spisovatel, jehož příjem i příjem divadla stát později ještě zdaní. Na reformu se vláda může spolehnout, je tupá všemi směry. Divadlo nevynáší, přesto se k nízkému příjmu spisovatele reforma přitočila a uškubla si větší kus. Je rozhodně lepší být státem než spisovatelem. Možná si stát myslí, jsem také divadlo. Třeba je. Ať tedy vybírá tantiémy z vlastních kousků. 
	Ale proč toto píšu o divadle, když to platí o všech lidech?

Průkaz člověka
5.2.2004    Mladá fronta DNES    str. 08    Názory
    KAREL STEIGERWALD        
Fejeton 

ČSSD a dráhy mají mnoho společného. ČSSD zavádí průkaz psa a České dráhy první třídu v příměstské dopravě osob. 
	Průkaz psa by měl odstranit útoky psů na lidi. Psovy přestupky se tam zapíší a podle toho se uvidí, jak dál se psem. Dojem to udělá jen na gramotné psy. Negramotní budou rafat dál. Socialisti nejsou důslední, podobné knížky by měla mít všechna nebezpečenství, která na nás číhají. Špatně upevněné traverzy, utržení divocí býci, žirafy či auta, největší zhouba lidí. Socialisti jsou vášniví ploditelé zákonů na všechno. Brzy se dočkáme zákona o počasí. 
	Na konci každého psa, auta, traverzy, utrženého býka je člověk, který psa, auto, býka či traverzu zavinil - na něj použitelné a jasné zákony jsou. Socialisti by je měli používat. Ale víc je baví zákony plodit. Až se na plovárně utopí žirafa, bude zákon o žirafách na koupališti a v mořích. O koupaliště jim půjde, moře tam dají pro efekt. 
	S železničáři mají socialisté společnou chuť produkovat nesmysly. Někdy to už vypadá, jako by nejen ČSSD, ale i České dráhy vymyslel Marx. Na trati Beroun - Praha mají první třídu. Magor, který by ji na těch deset patnáct minut cesty používal, neexistuje, ale průvodčí mají pěknou zábavu: vyhánění cestujících. Ze strany železnic je to překvapivé jako daňové reformy vlády: Chtěli jste lepší dráhy, máte první třídu z Černošic až do Prahy! Takovou magořinu od ČD nikdo nečekal, lidé do první třídy lezou, průvodčí je vyhánějí, zábavy a vzteku kopec! Chtěli jste zlepšení, máte ho, říká Špidla a my vidíme, že se to všechno tím zlepšením zhoršilo. V první třídě nikdo, v druhé tlačenice. Mezitím Špidla navrhne společné zdanění spolucestujících, jedou-li různými třídami z Třebaně do Prahy se psem, který má průkaz. 
	Ale dosud chybí zákon o psovi s průkazem a vlaku. Dráhy průkazy milují. Je neplatný, řeknou radostně psovi. A co pes s poznámkami? A co lidé, ti jsou na prvním místě. Už mají průkaz o chování? Jak dlouho budou hodní lidé snášet, že jsou si s těmi, kdo koušou, rovni? Zní to hrdě: průkaz člověka. 
	Nabízí se pěkný trest: člověk, který kouše, bude utracen. Nebo pojede vlakem. Trest je to týž. Za pozornost stojí, že i Gross je nádražák.

Nejsou jako my
3.2.2004    Mladá fronta DNES    str. 08    Názory
    KAREL STEIGERWALD        
Fejeton

Mysleli jsme, že je oslníme heslem Nejsme jako oni. Je to pravdivé heslo, ale je jejich, skutečně nejsou jako my. Po patnácti letech můžeme už bilancovat. 
	Rebel Knížák honí Bohdalovou. Vyčítá jí, že dělá kol své věci cavyky. Bělogvardějec Bystrov zas honí Goldflama. Takovéhle všelijaké útoky jsou na denním pořádku. Slušní lidé si navzájem dávají do nosu. Nasazují na sebe všelijaká v zásadě nesplnitelná měřítka, jaký kdo má být a nebýt. Kritik Rejžek by nejraději prokousl pěvkyni Vondráčkové hrdlo. Neví, že Francouz ženu netrestá a že Vondráčková tu nevládla, nýbrž zpívala. Na tom území, kde jsme my, je nebezpečno. Skoro každý už byl zhanoben, napaden, usvědčen z činů domnělých, bezvýznamných, malicherných. 
	Tam, kde jsou oni, je klid. Agenti StB jsou předmětem lovu, důstojníci StB ne. Vondráčková je na tapetě, Jakeš ne. Četli jsme něco o nemravnosti Jakeše? Jediné, co mu vyčetli, že zradil či nezradil socialistickou vlast. Do té jeho socvlasti nám nic není, tu naši zradil, tu svoji ne. Tak je nevinen. My jsme vinni. Rádi si navzájem vyčteme, že jsme v boji proti komunistům nepadli na poli cti. Ale proč, když ti komunisti jsou už zas na výsluní. Říkají: Čest je u nás. Kdo je kritizuje, je prý trapnej a zastydlej. Špatně je všechno na té naší straně. Přes příkop, na druhou stranu k nim, žádná kritika nejde. Na jejich straně je slunno, klid a vzletná slova a zas slib krásných budoucností. Na naší straně jen věčná kritika, úpadek, amorální rejdy. Oni mohou být klidní, slibují, lákají a čekají. Vědí na co. Mají ohromný smysl pro moc a cestu k ní. 
	Protože jsme ve fejetonu, můžeme fantazírovat. Kdo dnes pamatuje vzájemné rvačky měšťanských stran v Německu před Hitlerem anebo sobeckou nesvornost nekomunistických stran před Únorem? Politici rádi kritizují své kolegy. Věří, že tím předělávají voliče. A protože jsou to politici odsud, kritizují se jako kriminálníci nebo hulváti. Voliči jim to nakonec rádi věří a říkají si, ano, jsou to vlastně kriminálníci a hulváti. 
	Nejsme jako oni. Mysleli jsme, že ochoří studem. Nevěděli jsme, že se vzmůžou. Věřili jsme, že vymřou. Dnes už jsou zas všude a libují si. Rebel má mezitím v mordě herečku, vítězně s ní třepe a kritik už málem zadávil pěvkyni. 
	Ale co je to platno, pánem v zemi budou už brzy zase oni. Podívejte se, co slibují. Kdo by to nechtěl?

Špidla: Zdroje jsou
30.1.2004    Mladá fronta DNES    str. 06    Názory
    KAREL STEIGERWALD        
Neřekl však, že ve vašich peněženkách

ČSSD je v pasti, kterou si sama nastražila. Bojí se reformovat, protože ztrácí oblibu. Reformovat však musí, protože toho slíbila voličům příliš mnoho a nemá na to peníze. Vláda není slepice, aby se jí peníze líhly v hnízdě. Buďto víc sebere, nebo méně dá. Zdroje jsou, sliboval Špidla a byl to jeho hlavní volební slib - kdo by nevolil toho, kdo má zdroje a je ochoten je rozdat! Ale Špidla neřekl, že těmi zdroji jsou vaše peněženky. Úvaze, že vláda, která vám něco dá, musí vám to nejprve vzít, nikdo nevěří. Vychází to z lidské potměšilosti, každý si myslí, že ti druzí dají vládě víc a on na jejich hlouposti vydělá. Je to past evropské demokracie: lidé zvolí toho, kdo jim slíbí nejvíc. Nemají však rádi vládu, která jim zvyšuje daně. Politici, závislí na vůli lidu, mezi touto Scyllou a Charibdou kličkují. Snazší je slibovat než potom lidi dusit daněmi. Špidlovi se nikdo nemůže divit, že chce lidi obrat o další peníze. Sliboval to před volbami, když říkal, zdroje jsou. Měl možná říkat jasněji: Proberu vám peněženky. Ale na vyrabované peněženky by hlasy nedostal. Našel si líbivější vyjádření téhož. Ze lži ho nikdo obviňovat nemůže, spíše z mlžení. Kdo ho volil, volil zvýšení daní a měl to vědět. Špidla v tom však není sám: toto je hlavní potíž Evropy. Vlády, to jsou jen výčnělky z duše lidu. Evropa je stižena vírou, že bohatství vzniká přerozdělováním. Čím víc toho vláda spravedlivě rozdá, tím budou lidé bohatší. Řečeno z druhého konce: čím víc vám toho vláda sebere, tím budete bohatší. Špidla kvůli druhé straně té hole prohraje příští volby. Co udělají jeho nástupci? Jako většina Evropanů půjdou také cestou slibů. To je dnešní Evropa, země chleba a her.

Klausův příbytek
29.1.2004    Mladá fronta DNES    str. 06    Názory
    KAREL STEIGERWALD        
Má vůbec stát budovu s dobrou minulostí?

Za příbytek pro prezidenta byla vybrána zkonfiskovaná vila po pražském německém lahůdkáři, který byl po válce odsunut. To není šťastná volba. Lidé, kteří jsou v historii zabydleni jako ve vlastním obýváku, budou činit mocné závěry symbolického charakteru. Stát, který kdysi ukradl vilu lahůdkáři, posadil do ní svou hlavu. Copak je to asi za stát? budou volat. Toho jsme mohli být ušetřeni, pokud je vil bez minulosti v Praze dost. Kdybychom však prozkoumali všechny státní vily, získali bychom patrně názorné dějiny hlavního města v minulém století. Co vila, to dramatický osud a špatná minulost. Konfiskace, krádeže, obsazení, zabavení. Možná že vila "po Němcích" má nakonec ještě nejpřijatelnější "dějiny", byl to konfiskát, řekněme, v rámci válečných reparací, jak se dohodli vítězní Spojenci. Konfiskáty jako důsledek třídního boje, to je minulost přece jen ještě horší. Ale vily s dobrou minulostí nejsou po ruce. Stát je takřka nestavěl. Kdykoliv reprezentační budovu potřeboval, natáhl ruku a někomu ji vzal. A nejen vily - sledovat vlastnické přesuny velkých staveb by bylo stejně napínavé. Vlastnictví je něco, čím minulé století pohrdalo. Mělo na to pěkná slova. "Vyvlastnit" znamenalo sebrala vám vlast, "zestátnit" sebral stát, "znárodnit" sebral národ. Je pozoruhodné, že právě komunisté, velcí příznivci a praktici konfiskací, jimi sami po listopadu postiženi nebyli. Jakešovské vily dnes majitele nemění, hurá! Dějiny nemáme dobré a dobré dějiny nemají ani naše budovy. Postavit dnes novou reprezentační vilu bez minulosti, příbytek hlavy státu, jako špičkový výkon soudobé české architektury stálo by za to. Prezidenty bychom uchránili před minulostí jejich budov a nová Česká republika by mohla porodit alespoň jednu svou vlastní budovu. Byla by to krásná stavba?

Dámy a pánové, krást je hanba
28.1.2004    Mladá fronta DNES    str. 06    Názory
    KAREL STEIGERWALD        
Co že má být hanba? Toto: soudce Nejvyššího soudu si přisvojil práci kolegů a vydával ji za svou. Totéž člen Nejvyššího státního zastupitelství. Jiný soudce byl obviněn ze zneužití pravomoci. Voják, důstojník, ztratil důvěru, protože kradl na chalupě elektřinu. Děkan vysoké školy spolu s inspektorem přírody jsou obviněni z krádeže květin. Předsedkyně stínové vlády žen ČSSD je podezřelá, že machinovala s financemi školy, kde ředitelovala. Antl, státní zástupce, kladivo na zločince, řídil opilý a trestu se pomocí kejklů vyhnul. Jistá soudkyně ukradla salám v samoobsluze. Vojáci Hradní stráže, operetní krasavci, účinkovali v pornoprůmyslu. Výčet nekončí, končí trpělivost jej podávat. Samí důstojní lidé v důstojných pozicích - dámy a pánové, příklady ctnosti. A na prsty se jim lepí chmatáctví, trapné aférčičky, drobné podfuky a takové to běžné zlodějství, které se u nás už páté desetiletí toleruje. Lidé, kteří mají stát v čele, v popředí, k nimž máme vzhlížet jako k výtečným občanům, kteří se vyšvihli, prosadili, uspěli. Důstojník, vojáci pana prezidenta, děkani, soudci, i ti nejvyšší, vychovatelka mládeže, hrdina z Kosova, pronásledovatelé zločinců. Chmurná galerie. Být drobným kriminálníkem, přikradačem, švindlířem, malým pobertou, to vždy příslušelo lidem z ulice - vyvrácencům bez osudu, bez domova, bez smyslu. Lidem, které ustavičně zavírají, pak zas pouštějí a znovu zavírají. Lidem, jichž smysl jest: Teď kraď, lži, podváděj, ono nějak bude. Tato estetika nízkosti dere se nahoru. Salám ukradne už i hodně vysoký pán, totiž dáma. Voják krade elektřinu, soudce cizí duchovní dílo. Přední pánové a dámy státu, elita, mění se v roztodivnou galerku, v pitoreskní zločinné figurečky. Co s tím? Nic, řešení není. Jací páni, jaké dámy, taková elita, takový stát. Jak chcete způsobit, aby soudce nekradl salám, voják elektřinu, děkan kytky? Anebo ausgerechnet právnická fakulta šmelí s přijímacími testy. Má to logiku, na právech vědí nejlépe, co je u nás právo. Pečlivý pozorovatel namítne: žádná nízkost se nahoru nedere. Odjakživa tam byla. Taková jsme země. TGM říkával: Nechte nás padesát let, ať se vyvineme. Ale k čemu, proboha, k čemu?

Král na koni, Klaus na lyžích
27.1.2004    Mladá fronta DNES    str. 06    Názory
    KAREL STEIGERWALD        
Mezi bývalým a nynějším prezidentem doutná nový spor: jaký má být Hrad. Více restaurací? Galerií? Luxusní hotely? Nebo to má všechno za dozoru památkářů puchřet? Havel "otevíral" Hrad lidem. Po patnácti letech chce Klaus Hrad zaplnit lidmi, protože je "prázdný". Havlův Mathé se tomu diví: Vždyť právě to jsme dělali my. Klaus rozhodl, že ze Salmovského paláce nebude luxusní hotel, což je komerční idea bližší jemu než Havlovi, nýbrž Národní galerie, což by naopak měli vítat Havlovi lidé víc než Klausovi. Havlovým lidem se líbil hotel a nelíbí Knížák, je to Klausův příznivec. Ale v paláci nebudou vystavovat obrazy členů ODS, nýbrž gotických mistrů. Hospůdky měl Havel v oblibě, byly mu symbolem "občanské společnosti". Teď je chce na Hradě Klaus, k hospůdkám lhostejný. Na třetím nádvoří mají být krámky penězoměnců a kadeřníků. To Klaus, jeden z mála českých politiků, který ctí tradici české státnosti, strpí, aby nejsvětější místo té státnosti bylo zapleveleno kramáři? Je to tradice: každý nový prezident má nějakou ideu, kterou chce Hradu vtisknout. Nejhorší v tomto ohledu byl záměr Masarykova Plečnika - Hrad zgruntu překopat. Nebezpečný byl i Zápotocký - chtěl alej soch komunistických gerojů z Vítkova až na Hrad! Novotný zpustošil jeden palác ve jménu ideologie pionýrů. Proti tomu jsou plány "otevření Hradu" či "zaplnění životem" zcela neškodné. Naštěstí pro Hrad většinou zůstává jen u snů, které se ukájejí nějakou nicotnůstkou. Havlův jehlan na špici přelomeného monolitu je toho pěknou ukázkou. Klausovy úmysly skončí podobně: nový holič, pár cukráren... a mezitím už nedostatek rozpočtových peněz a jiné úkoly... však to známe. Hrad nikdo životem nezaplní. Hrad je turistická atrakce, architektonický skvost, památka, symbol, co chcete - jen jedno není: místo k přirozenému životu lidí. Hrad bude celou sezonu přeplněný turisty, po sezoně prázdný. To je osud všech geniálních míst: Ponte Vecchio, di Rialto, Piazza San Marco atd. Lidé, kteří chtějí někde žít a být, se těmto místům vyhýbají. Smyslem těch míst je sloužit turistickému průmyslu. Hotel, nebo galerie? Obojí, Hrad je obrovský. Nikdo vlastně přesně neví, co za jeho zdmi je. Prázdno? Úřaduje tam prezident. Je tam sál, kde se dávají řády a recepce. Proč tam vlastně prezidenti jsou? Je to stavba králů a císařů. Prezidentům jej dala první republika. Jaksi Habsburkům natruc. Prezidenti se v té roli cítili dobře - jako takový náš menší Franz Josef. I na toho koně se někteří v duchu králů pokoušeli posadit, Masaryk se to dokonce naučil. Klause k tomu asi nutit nebudou. Je to první prezident, který má vlastní sporty - lyže a tenis. Prezident na lyžích a na koni je rozdíl. Když symboly - tak o to by právě mělo jít. Král a kůň. Klaus a lyže. Co dělají demokratičtí prezidenti na Hradě králů a císařů, není jasné. Prezidenti republiky mají přebývat v nějaké demokratické stavbě - účelně zřízené s jedinou ideo u: že je to praktická kancelář. Hrad je muzeum slávy a bídy země a jako s muzeální atrakcí se s ním má nakládat. Když se Klaus vrátí z lyží, kam je dá: do komory za trůnní sál?

Spravedlnost jsme škrtli dávno
26.1.2004    Mladá fronta DNES    str. 06    Názory
    KAREL STEIGERWALD        
Je podivné, za jak bizarními požadavky se můžeme všichni hnát. Škrtnout ze seznamu, zní dnes všemi politickými ústy - pod dojmem toho, že populární herečce bylo ukřivděno a poté zas byla očištěna. Jiní ukřivdění a neočištění padli pod stůl. Kdo by se o ně zajímal? U nás je stále ještě lepší být populárním umělcem než neznámou nulou. Očištěni naopak byli mnozí provinilci. Pod vlivem Jiřiny Bohdalové, ta má právo ve věci se nevyznat, vzniká hnutí: škrtněte nás ze seznamů, škrtněte ty seznamy. Požadavek "vyškrtnout ze seznamů", který podpořil i ministr vnitra, pramení z dávného českého zlozvyku předělávat minulost tak, aby byla "spravedlivá" a aby odpovídala tomu, co je nyní. Protože to "nyní" se mění, mění se i ta minulost. Nikomu nepřijde nesmyslné, absurdní či alespoň pitomé přepisovat nějaké staré seznamy StB podle toho, co si dnes myslíme. Co to je "vyškrtnout ze seznamu"? Znamená to, že nic takového nebylo? Že minulost je dnes jiná, než byla tehdy? Jméno v seznamu a k tomu příslušný spis přece říká, co bylo: že StB s osobou jednala, viz spis, a že si ji zapsala do takového a takového seznamu. Znamená vyškrtnutí, že zmizela tehdejší skutečnost? Určitě ne, znamená, že byla zastřena, zakryta, změněna. Všichni však chtějí "vyškrtávat", aby dali najevo, že Bohdalová je bez viny. Bohdalová je bez viny, protože nikdo nepředložil žádný důkaz viny. To by ve svobodné demokratické společnosti mělo stačit. Zvláště když to řekne i soud. Za svou nevinu vděčí herečka paradoxně právě evidenci StB: tam si všichni mohli přímo z hlav StB přečíst, že je bez viny. Potíž je, že nás za patnáct let naučili, že seznam (!) je ta hledaná vina! Kdo je někde zapsán, je lump. To je ošemetná věta, protože většina zapsaných lumpové jsou a ti hned zvednou hlavu a postaví se za herečku: Ano, škrtněte i nás! Za Jiřinou Bohdalovou se řadí zástup, jemuž v čele být nechce. V lidské společnosti platí, že každý má být souzen za své činy, ne kam si jej kdo zapsal. Ale pozor: u nás nikoho za činy evidované v seznamech StB nesoudí, to soudy neberou, u nás se raději skandalizuje. Soudíme neradi, ač je za co, raději pomlouváme. Spravedlnost jsme dávno škrtli, teď škrtneme i nevinnou herečku. Jsme v Čechách, už teď kdosi píše nové seznamy. Nejspíš ti staří udavači. Přijde čas, předloží je.

Postřehy dne
24.1.2004    Mladá fronta DNES    str. 06    Názory
    KAREL STEIGERWALD        
PRVNÍ LIGU posílá do evropských voleb ČSSD, říká premiér Špidla. Například Roučka, Lachnita, Sehnalovou, Čurdovou. Jak by asi vypadala liga druhá? Špidlova pochvala má ještě jeden aspekt: Slyšeli jsme někdy o politikovi, který by řekl "posíláme do voleb poslední garnituru"? Co politici udělají, je vždy, podle nich, prvotřídní. Uvidíme po volbách.

GROSS a KOLÁŘ se diví, že jsme o nich v poslední době psali třináctkrát špatně. Věří, že to děláme naschvál. Tedy počtrnácté: je prapodivné, že z policistů obviněných z trestného činu se k soudu dostane a trest obdrží nápadně mnohem méně obviněných, než když se totéž stane civilům. Můžeme za tuto informaci spíše my, nebo spíše ti, kdo policii vedou?

CENA ŽIVOTA u nás skutečně není velká. Včera dostal deset let člověk, který přepadl opilého starce na kole, utopil jej ve škarpě a vzal mu telefon a tisíc pět set korun. Když bude v base hodný, za pár let je venku.

KRUTÉ MRAZY přepadly včera republiku. Je třeba spustit velkou politickou diskusi o tom, kdo to zavinil. Pachatelů může být víc. Platí zlaté pravidlo: Jaká politika, takové počasí.

***

MRAZIVÁ ZIMA. Jaká politika, takové počasí.
FOTO: LUBOMÍR ANČINEC

Být estébákem je skoro čest
23.1.2004    Mladá fronta DNES    str. 06    Názory
    KAREL STEIGERWALD        
Ministr Gross se zřekl estébáckých seznamů. Má důvod. Zákon mu ukládá seznamy zveřejnit, aniž byla ověřena jejich pravdivost. Je to další zdrcující úder celé té vnitrácké problematice. Nevěří tomu ani sám ministr, vzkřikne šťastně každý fízl a promění se rázem v nefízla. Už patnáctý rok se udavačství a estébáctví zamotává, uzlí, zakukluje a proměňuje v karnevalovou opičárnu. To, co původně bylo na komunismu asi nejhnusnější, to jest policejní teror a morální devastace značného množství občanů, násilím a lákáním proměněných v udavače, mění se už patnáctý rok v neškodný chaos. Jako by to sami ti estébáci a udavači všechno řídili a organizovali až do úplného zmatení, v němž se jejich ničemnost rozplyne. Ale v organizovaný zločin nevěřme, spíše jde o výtrysk obvyklého nepořádku, lajdáctví, bezohlednosti k právům lidí a o vyjádření jakéhosi spontánního názoru, že komunismus byl něco lepšího než jeho bratr nacismus a že estébáci udělali krom jiného taky kus dobré práce. Proto bychom jim neměli tak radikálně jít po krku, i když se dopouštěli nezákonností. Ve skutečnosti byla celá StB nezákonná. Právníci, zejména ti levicoví, když tohle řeknete, na vás vychrlí celý vějíř paragrafů, z nichž StB žila. Je to však stejně přesvědčivé jako paragrafy, podle kterých žilo třebas gestapo. Každá tajná policie totalitního státu má nějaké paragrafy po ruce. Najdou se i "platné" paragrafy na koncentráky. I Stalin posvěcoval své mrtvé paragrafy. Bez paragrafů vraždí v moderní době jen úplný blbec. Kdo má absolutní moc, napíše si paragrafy, jaké potřebuje. Kdo ty paragrafy uznává, uznává i tu moc. A my ty rudé paragrafy uznáváme. StB vraždila, mučila, trýznila. Nesloužila státu, nýbrž KSČ. Jako KSČ je zavrženíhodná a zločinná. Ale co je to platné: estébáci mají pěkné penze, jejich oběti ne. Být estébákem je dnes už zase skoro čest, jak by řekl poslanec Filip. Být obětí je málem hanba. Na estébáctví máme lustrační zákon, nic víc. Před patnácti lety to byl dobrý dočasný krok, jak přibrzdit estébáckou lavinu, hrnoucí se do služeb novému režimu. Estébáckými zločiny se nezabýval věcně, nýbrž jaksi šmahem. Věřilo se, že jde o "dočasné opatření", že později dojde k právnímu postupu proti StB. Dočasnost má u nás zlověstný význam, k žádnému právnímu postupu proti StB nikdy nedošlo. Smyslem lustračního zákona dnes není něco "zadržovat", nýbrž zastírat. Kdo si stýská, že jsou z toho estébáci a udavači venku, tomu se řekne: Máme lustrační zákon. Soudy nesoudí jednání estébáků a udavačů, nýbrž kdo je v jakých seznamech. Udavači i neudavači žalují vnitro kvůli seznamům, nikoliv proto, co dělali, a vnitro procesy rádo prohrává, protože je mu to jedno. Tuto liknavost nyní posílil sám ministr. Ale nedivme se mu, co mohl říci jiného? Zvětšuje chaos, ale musí. Zákon mu to nařizuje. Je pravděpodobné, že estébáctví odejde do dějin bez poškození. Je to povzbuzení pro budoucí pokolení: kdo se zas jednou pustí do prasečin, nemusí za to nutně pykat.

Fízlové a herečka, oni a ona
22.1.2004    Mladá fronta DNES    str. 06    Názory
    KAREL STEIGERWALD        
Jiřina Bohdalová má problém. Je v seznamu spolupracovníků StB. Někteří lidé po ní rádi plivnou. Je to lahůdka: tak slavná umělkyně, a hleďme, udávala. Ze spisu vyplývá, že neudávala. Sama policie o ní napsala: nesdělila nic, čím by mohla být v budoucnosti kompromitována. Soud, kde se herečka domáhala ochrany své cti, včera rozhodl, že byla v evidenci neoprávněně. To je rozhodnutí, které nemá žádný význam. České soudy je dají každému, kdo je požádá. Zdravý rozum by čekal jiné rozhodnutí: neexistuje žádný důkaz, že herečka někoho udala. Dokud takový důkaz není, nikdo nesmí herečku hanebně označovat. Kdo to učiní, bude ztrestán. Příběh Bohdalové je srozumitelný: tlačili ji do kouta jejím uvězněným otcem. Herečka manévrovala, až z pekelného kola vypadla. Vlastně by se jí dnes mělo říci: Děkujeme ti. Je však na seznamu a soudy budou v patafyzickém mudrování pokračovat: smějí ji ze seznamu vyškrtnout, či ne? Soudy mají zjišťovat, co kdo udělal, nikoliv kde je zapsán. Potíž je, že jejich nálezů už si nikdo neváží. Kolika evidentním fízlům už udělily podivný pardon? Totiž neudělily, jen záhadně řekly: Byl evidován neoprávněně. Ale každý, kdo k nim jde se svou ctí, chce, aby řekly: Je, či není důkaz, že udával. Nikdo kromě udavačů nepotřebuje nesrozumitelné výklady. Máme udavače, bral peníze, podepisoval stvrzenky, ale je na seznamu neoprávněně! Cha, cha... Stát je však pro čest občanů nebezpečný. Neochrání ji, nýbrž ohrozí. Kolika udavačů se zastal, kolik nevinných zhanobil, kdo to kdy sečte? V ohrožování naší cti bude pokračovat: sestaví proti nám nové nedomyšlené zákony plné nejasností a protimluvů. Jedno však cílevědomě přehlíží. Kdo jsou ti oni, kteří usilovali o Bohdalovou? Kde jsou jejich jména, obličeje, kde jsou tresty, které jim právem náležejí? Nikde. Hon na herečku, která proti nim obstála, je zajímavější než soud s estébáckými ničemy. Můžeme být dost loajální ke státu, který jedny nepotrestá, čest druhých neochrání; který z estébáctví a udavačství udělal guláš, v němž dnes už vše rovno jest. Vinnej, nevinnej, bere nás po řadě.

Kužvart nikdy
21.1.2004    Mladá fronta DNES    str. 06    Názory
    KAREL STEIGERWALD        
Blíží se už Kalouskova chvíle: pád vlády?

Navrhl kandidáta Kužvarta na evropského komisaře a nevěděl, že je ten návrh neschůdný. To je na muže v postavení předsedy vlády neprozíravost a nepředvídavost až podivná. Není to poprvé. Podobných bot nadělal třeba před volbou prezidenta řadu. Nerealistickými návrhy uváděl v úžas i vlastní lidi. Kdyby navrhl postavu, třebas i toho Kužvarta, a svedl o ni politický boj, v němž by neuspěl, prosím, toť politika. Jenže Špidla navrhne a všichni hned říkají, že to je návrh z říše snů, a návrh mu z téhož důvodu odmítají. Mají své návrhy, podobně nerealistické. O návrhy však nejde, nýbrž o to, jakou "pozici" si každý vyhandluje. "Pozicemi" se politika živí. Špidla půjde s neúspěšným Kužvartem do vlády. Svede o něj boj, jako by tento půlroční úřad měl cenu zlata. Vyšší cenu by měla větší svornost koalice. Budeme se i v této vedlejší věci dívat na tradiční cvik, jehož název je nesvornost ze zásady? Špidla nevylučuje ani to, že boj protáhne. Jednat může i s opozicí a koneckonců - výběr stejně provede unie. Na Kužvartovi trvá, je to dobrá volba, ale možná už ustupuje jiné dobré volbě. Jsou to šachy lokálních stratégů. Můžete rozebírat, ke komu patří Kužvart, kdo ho kam chce dát, a kdo nechce. Smysl to má stejný jako kandidátka koaličního Kalouska: odporovat koalici. Já jsem já a mám návrh proti vám. Blíží se už Kalouskova chvíle: pád vlády? Nadzvedává to vládě pokličku. S jakou soudržností řeší vážnější problémy? Je to vláda, která si jde sama po krku? Prýští z ní nešikovnost, a to se Kalouskovi líbí.

Vrahovo výročí
21.1.2004    Mladá fronta DNES    str. 06    Názory
    KAREL STEIGERWALD        
Fejeton

Dnes je tomu osmdesát let, co odešel do dějin, o nichž si myslel, že je tvoří. Dosáhl velké slávy, byl otcem budoucnosti, světlem lidí. Kdekdo v něm viděl málem Krista. Ale byl to jen Lenin. Když už komunisté nevěděli se Stalinem a jeho vraždami kudy kam, vzpomněli si: návrat k leninským normám stranického života. Postalinská éra té truchlivé okliky lidstva chtěla nevěřícím vnuknout ideu, že Lenin byl moudrý něžný humanista, nevrah a strůjce zářné budoucnosti, k němuž se vědecké světové poznání právě navrací. Omyl. Byl to vrah. I když - ruku na srdce - vrazi, kteří vraždí s teorií, s nějakým vědeckým zdůvodněním, se mezi vrahy nepočítají. Říká se jim velký politik, otec národa, syn lidu, obránce víry. Ve světle těch velkých slov, teorií, snů a plánů vraždy blednou. Vypadají jaksi přirozeně, mrtví lidé jim odletují od huby s neúprosnou samozřejmostí. Podříznout tetu odnaproti bere se jako kruté, vyhladit Židy, Kurdy, kulaky vnímá se jako podivný, možná krutý, ale pochopitelný krok dějin. Udělejte si soukromý průzkum: byl Lenin státník, nebo vrah? Skoro každý z těch, které nezavraždil, přikloní se k státníkovi. A přitom - manželé Stodolovi jsou proti Leninovi břídilové! Často zejména lidé vzdělaní, učení budou zas louskat Leninovy spisy s vážností znalce lidstva. Od leninských teorií odečtou ty vraždy a řeknou: Nu ano, vystihl to tenhle LENIN! Jenže vraždy je třeba k Leninovi vždy přičítat. Leninismus je teorie s vraždami, bez nich není nic. Jako není hitlerismus nic bez vražd. Vrah Lenin se cítil intelektuálem, vědcem, učeným opravcem světa. Byl toho světa jen tím vrahem. Rusové ho navzdory všem iluzím marxismu o své vědeckosti po smrti vycpali jako orientální božstvo - a měli pravdu. Nic jiného než orientální božstvo, byť krátkého panování, Lenin nebyl. Je na Rusech podivné, že jej drží vycpaného dodnes. Co tím myslí? Úctu? Nejde na ně lidská hrůza z vycpaného velikána? Či z něho mají turistickou atrakci? Anebo říkají, jako se říká i u nás: Pokloňte se velikánovi?

Epizoda z války rasové
20.1.2004    Mladá fronta DNES    str. 08    Názory
    KAREL STEIGERWALD        
Tři mladíci vtrhli v noci do romského bytu, vydávali se za policii, muže pořezali, ženu zasáhli dlažební kostkou do oka. Soud toto přepadení ocenil tříletou podmínkou. To je očividně nespravedlivé. Podezření z jednostranností a všelijakých přátelských vlivů musí cítit každý, i ten nejméně informovaný běloch. Nespravedlnost však rozhořčila především Romy. Pochopitelně, týká se jich. Čechy rozhořčila méně. Odvolací soud přesto proběhne v jiném městě - aby se zabránilo tlakům, vlivům a manipulaci. Je to úkol jako v bibli - najít město se spravedlivým a neúplatným soudem! Je takové město? A takový soud? Nepoletí tlaky, vlivy a manipulace za spisem kamkoliv? Čechy zas nejsou tak velké, aby vliv nedoletěl, kam sám chce.

Hlava na špalku
19.1.2004    Mladá fronta DNES    str. 06    Názory
    KAREL STEIGERWALD        
Součková hájí reformu zdravotnictví

Ministryně Součková podá návrh reformy zdravotnictví a svou další existenci ve vládě spojí s osudem této reformy. To je silné slovo silné osobnosti. V našich krajích něco málo vídaného. Buďto bude reforma, nebo nebude Součková. Naposledy se takto silně zachoval ministr spravedlnosti Motejl – nepřijali mu reformu v jeho resortu, tak šel. Tak by tomu asi mělo být vždy – ministr má program, svůj plán, pokud jej neprosadí, poděkuje se. Říká tím, jak silně si svého plánu cení. I odpůrci musí uznat, že spojit svou hlavu se svými plány je zásadní postoj. Součková však není ministryně silná, spíš naopak. Její neobliba je vysoká, úspěšnost malá. Její silné slovo se může chápat také jen jako prázdné gesto. Jako úder do stohu s papíry. Reformu zatím neznáme. Nevíme tedy, zda stojí za to dávat za ni hlavu na špalek. Může to být i obráceně – užitečné může být j ejí reformu neschválit. Neschválení by mohlo mít i druhý užitek, nejenže ochrání zdravotnictví od dalších zmatků, ale ještě pošle neúspěšnou ministryni pryč. Součková si měla počínat uvážlivěji: předložit reformu a svou hlavu naráz. Zde je plán, zde hlava, prosím. Budoucí plán neznáme, hlava je na špalku, co si o tom myslet? Nu, je to zas ta stará Součková. Nepromyšlený výkon, obsah zatím žádný. Ostatně zahrávat si s hlavou a špalky není prozíravé. Co kdyby se takto chovaly ostatní resorty? Ministryně Buzková je právě na řadě: má reformu školství, ta jí asi neprojde ani vládou. Dá za to svou hlavu? Anebo sama vláda – jako celek: má plány, ty neprojdou často ani přes vládu, hlavu na špalek Špidla však neklade. Součkové to musí být líto: Proč právě já, když ostatní… Zdravotnictví je nemocné, reformu potřebuje naléhavě a my se teď můžeme dočkat ministryně zdravotnictví bez hlavy. Podezíravý člověk by se zeptal: Co to vlastně dává na ten špalek? Je to skutečně hlava? Vždyť bezhlavá byla už většina toho, co předkládala dosud…

Chudáci si hrají na chudáky
17.1.2004    Mladá fronta DNES    str. 06    Názory
    KAREL STEIGERWALD        
Čtyři poslanci třetí týden žijí jako žebráci na tzv. životním minimu. Každý má své finty, někdo chodí pěšky, jiný nepije víno nebo si vaří nudle. Vůči skutečným chudákům je to pochopitelně urážlivé. Takový lidský příklon k chudině může připomínat nanejvýš zmateného císaře Josefa, když si vyoral na poli u Znojma vlastní brázdu a hned se cítil sedlákem. Zámožné lidi to občas posedne, zničehonic umyjí nádobí, štípou dříví. Následkem pak je, že donekonečna otravně mudrují o životě chudých lidí. Že si na chudáka hraje socialistický poslanec, je vlastně v pořádku. Odpovídá to politice strany. Socialistický poslanec se chce k lidu přiblížit, aby pak už od února mohl s větším porozuměním rozdávat, co lidi potřebují. Říká se tomu solidarita. Je to politika založená na myšlence, že vláda má lidem dát to, co chtějí, protože na to mají právo. Když jim to nedá, je to špatná vláda. Tato politika je nesmírně oblíbená, protože každý je rád, když něco dostane, a málokdo počítá s tím, že vláda musí nejprve brát, než začne dávat. Po výhodách je lačný každý. Poznáte to v zácpě automobilů. Draví příjemci dávek a příplatků předjíždějí všechny ty blby, co ukázněně čekají. Pro dravce je to politika nesmírně výhodná, jsou první, ušetří čas. Čekajícím blbům se toho moc nestane, v nekonečné frontě ani nepoznají, že je dravci předběhli. Při detailnějším rozboru zjistíte, že dravci na to mají i jakýsi nárok: pospíchají za dobrou věcí. Nebo mají rychlejší auto. Blbci se těší, že jednou i oni... A to je právě socialistická vláda - výsady padají, výhody jsou přiznány všem. Z fronty aut je běsný trs tlačící se do štěrbiny vpředu. Z výhody, která platí pro všechny, se stává něco nesnesitelného. Ale zrušit už to nelze brát lidem výhody, kdo si troufne? Socialistu, který žije měsíc jako chuďas, to musí inspirovat. Co ještě komu nového přidělit? Jsem jedním z vás chudáků, hřímá hladový profesionální chudák. Škoda jen, že se jmenuje tak nešikovně - Křeček - když zastupuje stranu bratrství. Ale u nás je vše naruby: Bratský se zas jmenuje představitel opačné strany. Kde hledáš bratrství, najdeš Křečka a naopak, Bratský je tam, kdes myslel, jak tě učili ve škole, že jsou křečci. Proč si na chudáka hraje i poslanec pravicové strany, je nepochopitelné. Pravičák by měl říkat: moje strana vám nic nedá, chudáci, krom jediného: svobodu živit se sami. To je naše politika. Nikdo nikde nezbohatl vládou, všichni jen prací. A měl by připomínat, že svoboda živit se sám je dar i pro chudáka stokrát lepší než socialistické stravenky. Tak proč Bratský trénuje na chudáka? Aby bylo vidět, že ani pravice není nelida, že také ráda rozdává. Tato drobná příhoda nás poučuje o české politice. Mezi pravicí a levicí je zásadní rozdíl: jedni rozdávají, protože vládnou, druzí to slibují, protože jsou v opozici. A naopak. Lid to tak chce, strany to vědí a plní jeho přání. Praha je pěkný Řím. Chléb a hry. Nejhezčí naše hra je: chudáci si hrají na chudáky. Kolem skáčou politici a volají: však vám příští rok dáme všeho víc. A tak to je správně. Na to, aby něco dostal, má každý právo. Krásné by bylo, kdyby některý z poslanců během lednových her pošel hlady. Tomu bychom postavili pomník. Skeptik by však řekl: pozor, za čárou svobody mručivě číhá masa barbarů. Brzy po vás skočí, přídavkáři!

Zlatoústý pan Gross
10.1.2004    Mladá fronta DNES    str. 06    Názory
    KAREL STEIGERWALD        
Pan Antl mě naštval, řekl Gross a doporučil nám, abychom si z pana Antla nebrali příklad. Ale pan Gross to plete. Za vzor ctnosti jsme Antla nepovažovali my, nýbrž on. Do policie jej také přivedl on. Když měl Antl průšvih, teplé místo jsme mu také nesehnali my, nýbrž pan Gross. My nejsme ministrem resortu, kde se to nechutnostmi jen blyští. Tím ministrem je pan Gross. Je také tím ministrem, který dodnes nepřipravil novelu správního řádu. Ta by kejklům Antla a jiných zaměstnancům ministerstva vnitra odzvonila. Ale kejklům Antla se dalo zabránit i bez novely. Mohli to udělat úředníci z resortu vnitra. To vede zlatoústý pan Gross. 
	Z ministra Grosse si nebudeme brát příklad. Štve nás už skoro každý den.

Postřehy dne
8.1.2004    Mladá fronta DNES    str. 06    Názory
    KAREL STEIGERWALD        
NEČEKANÁ UDÁLOST. Došlo k ní naposledy včera. Napadl sníh. S tím nikdo nepočítal. Sníh všude leží v haldách, venkovany potěší, že i v Praze, kde ho také skoro nikdo neuklízí. I slovutné Příkopy ho mají spoustu. Chodníky v něm mizí. Lidé se jím brodí, sníh se mění v tmavou hnusnou kaši, proč ho uklízet, když do jara roztaje. Možná i dřív.

OSUD ČLOVĚKA. V Ruzyni na letišti leží už několik měsíců člověk uprchlík. Je to jak v Klicperově komedii, člověk nemá dost dokumentů, nemůže ani k nám, ani ven. Bez dokumentů s tím nehne nikdo. Osudem člověka uprchlíka je asi žít v tom mezistátí, na těch pár metrech, které dělí nás doma od těch venku. Ještě že takový prostor "nikoho" existuje. Neexistovat, kde by člověk uprchlík žil?

NOBELOVA CENA za mír. Nominováno má být letos asi tisíc žen ze všech zemí. Usiluje o to švýcarské sdružení. Úvaha to není špatná - tisíc žen, to by v tom byl čert, aby jednu nevybrali. Od dob, kdy se Nobelova cena dávala teroristům typu Arafata, byl by to pěkný pokrok.

JATKA. 1224 lidí zabily automobily v minulém roce. 30 000 jich zranily. Přesněji: ne auta, ale řidiči těch aut. To už je pěkná bitva. Člověk by myslel, že se blázniví řidiči vybijí, počet obětí musí klesat k nule. Ale neklesá. Je to tím, že dorůstají noví blázni.

***

Uprchlík z Libanonu žije na území nikoho již několik měsíců
FOTO: MAFA - DAVID NEFF

Gross: Já odstupuji!
7.1.2004    Mladá fronta DNES    str. 06    Názory
    KAREL STEIGERWALD        
Mosteckému vraždění prý přihlížela policie. Nezasáhla, prý čekala na posily. Je to divná zpráva: policie má takový respekt, že se před jejími neposílenými orgány bez obav demolují auta a střílejí lidi. Ale nevěřte tomu. Policie i vnitro nepochybně zvládly všechny úkoly, tvrdí ministr Gross, nejpopulárnější český politik. Policejní prezident Kolář se vyjadřuje ještě rozšafněji: odejít, když je policie zmítána problémy, by byla zbabělost. Rozuměj: on zbabělý není. Policie však velmi často své úkoly zvládá pochybně. Grosse i ředitele Koláře by to mělo zneklidňovat víc - přesněji řečeno, měli by se konečně poděkovat. Sled policejních katastrof je už skoro nekonečný. Že dosud oběma hodnostářům nezakroutil krkem, je nepochopitelný zázrak.   Policisté provedli snad už vše, co provést lze: krytím bankovního lupiče počínaje, vydáváním vražd za sebevraždy a nehody konče. V rejstříku policejních krachů najdeme drzé útěky zločince z policejní kanceláře, policejní vpády do cizího bytu s výkřiky "černé svině". To asi nejhorší na konec: všeobecná lidová jistota, že každý policajt se dá koupit - a není drahý. Poslední, čeho jsme se zatím nedočkali, je přestřelka dvou skupin policistů. Policie nepochybně zvládla všechny úkoly. Myslí-li Gross těmi úkoly výše uvedené ničemnosti, má pravdu. Ale Gross to tak nemyslí: jen věří, jak už to u ministrů vnitra bývá, že slovy předělá skutečnost. Povím, jak to prý je, a ono to tak bude. Jeho policejní prezident říká: Nebudu zbabělý a neodstoupím! A neodstoupí.   Policie často připomíná zpustlý družstevní chlév pro ledové ustájení tuberkulózních býčků. O to se už nikdo nepře. Problém bohužel zní jinak: držte koalici, držte vládní celek, nevzdávejte pozice, neustupujte. Osud vlády je víc než nějaká pitomá policie. Vrtat do vládní lodi díry se nevyplácí.   Policie nepochybně zvládla všechny úkoly, jásá Gross. To zní lépe než: Já odstupuji, protože jsem své úkoly nezvládl.

USA, otisk prstu a svoboda
6.1.2004    Mladá fronta DNES    str. 06    Názory
    KAREL STEIGERWALD        
Kdo chce navštívit USA, tomu vezmou otisky prstů a vyfotografují ho. Je to další omezení svobody občanů celého světa, nebo naopak účinný krok v boji s terorismem? Kdo je Kasandra a rád věští zkázu, může si užít: pod tlakem teroristů se hroutí svobody, demokracie se omezuje, lidi se dávají na řetěz. Kdo je Kasandra levicová, může zdůraznit, že ty nesvobody zavádějí právě USA, ten světový četník. Jednou nám voperují čipy rovnou do mozku a budou nás mít na povel, můžete varovně křičet. Stojí to za úvahu: když máš v mozku čip, policie je s tebou stále. Jediný, kdo pak může páchat zločin, je ta policie. Pro autory sci-fi románů je to lákavé téma. Velkopočítač všechny zločiny zná a každému obyvateli planety vidí do hlavy. Ani tě nemusí sledovat živý člověk, jdeš páchat zločin a velkopočítač tě včas típne. Planeta je tak očištěna od zločinu, ale nepomůže si: z nebes už přilétají cizí potvory se zlými úmysly... atd. Žijeme však tady a dnes, ne zítra. Svobodu občanů ohrožuje terorismus, nikoliv opatření proti němu. Otisk prstu žádnou tvou svobodu nezmenší, neomezí tě v jednání, nedonutí tě konat, co bys nechtěl. Otisk prstu ti ublíží v jediném: poníží tě. Ale dá ti něco cenného: větší bezpečí. Konflikt, který se točí kolem otisku palce, není dramatický a zásadní konflikt mezi svobodou a bezpečím, nýbrž marginální konflikt mezi bezpečím a hrdostí. A ještě něco důležitého znamená: jak velká je tvá ochota bránit se násilí, teroru, jak velká je tvá ochota bránit svůj způsob života a svou víru, to jest, že člověk je svobodný tvor? Je to však také tvor podezíravý, podebraný a nepraktický. Když stát umístí na ulici kameru, aby lépe viděl na zločin, tvor protestuje: stát vidí mě a ničí mé právo nebýt viděn. Protestuje vášnivě, nevidí, že na ulici jej každý vidí, že kamera je jen další a praktičtější oko, které vidí i tu ruku, co ti rejdí v kabelce. Rozprostřít po planetě síť na terorismus je asi dobré - pokud se do té sítě terorismus chytí. V našem koutě planety, po zkušenostech, které máme, nutně musíme hloubat: pročpak ty státy sítě rozprostírají? Na koho? Co udělají s nálezy? Je to proti nám? Platí stará poučka: Husákovu režimu nevyzraď, ani jaké je dnes počasí, v USA klidně prozraď vše. Svobodu ti bere ten první. Americký otisk palce je pro svobodu dobrá věc, běda však, když ti ten palec otiskne severní Korejec. Co stát činí, špatně činí, a pokud od nás něco chce, sleduje náš neprospěch. Jsme asi stále ještě blíž severním Korejcům než Američanům. Myslíme si, že otisk palce, dobrá ochrana před gaunery, nám bere svobodu, a nevíme, že svobodu nám berou jevy méně efektní, zato hrůznější: když třeba pět policejních rasistů vtrhne do bytu Cikánů, zmlátí je a soud tomu řekne: porušování domovní svobody. To první, palec, je praktické bezpečnostní opatření, to druhé drtí vše, več věří svobodný svět. Málokdo věří, že chůze na zelenou bere lidem svobodu. Palec je podobný semafor. Také říká, kudy jet bez nehody, a přesto lidi vzrušuje: oplaťte to Američanům. Ano, ale až k nám z USA potečou teroristi.
