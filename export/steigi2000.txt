Přehled zpráv
Tradiční jídlo a pití v transformaci	?
	31.12.1999	Mladá fronta DNES ~ str. 13 ~ Názory	
		KAREL STEIGERWALD	
Stateční skoro jak Stalin	?
	30.12.1999	Mladá fronta DNES ~ str. 12 ~ Názory	
		KAREL STEIGERWALD	
David bojuje se štěnicí	?
	29.12.1999	Mladá fronta DNES ~ str. 10 ~ Názory	
		KAREL STEIGERWALD	
Pan prezident nás postrašil	?
	28.12.1999	Mladá fronta DNES ~ str. 10 ~ Názory	
		KAREL STEIGERWALD	
Ježíšek nám přinese dědu Mráze	?
	23.12.1999	Mladá fronta DNES ~ str. 14 ~ Názory	
		KAREL STEIGERWALD	
Český slovník II: Agenti	?
	22.12.1999	Mladá fronta DNES ~ str. 12 ~ Názory	
		KAREL STEIGERWALD	
Komunisté jsou prostě takoví	?
	21.12.1999	Mladá fronta DNES ~ str. 10 ~ Názory	
		KAREL STEIGERWALD	
Český slovník: Čelím a zvažuji	?
	17.12.1999	Mladá fronta DNES ~ str. 12 ~ Názory	
		KAREL STEIGERWALD	
Braňme Antlovou!	?
	14.12.1999	Mladá fronta DNES ~ str. 14 ~ Názory	
		KAREL STEIGERWALD	
Popravený bude uzdravený	?
	13.12.1999	Mladá fronta DNES ~ str. 08 ~ Názory	
		KAREL STEIGERWALD	
Spatři ho: Skoupý, Bolech, Engelthaler!	?
	7.12.1999	Mladá fronta DNES ~ str. 15 ~ Názory	
		KAREL STEIGERWALD	
Král Ubu na sjezdu	?
	6.12.1999	Mladá fronta DNES ~ str. 06 ~ Názory	
		KAREL STEIGERWALD	
Vzpomínka bude pěkná	?
	4.12.1999	Mladá fronta DNES ~ str. 14 ~ Názory	
		KAREL STEIGERWALD	
Plané chvástání?	?
	2.12.1999	Mladá fronta DNES ~ str. 12 ~ Názory	
		KAREL STEIGERWALD	
Smíchu a zlobení plné Vánoce	?
	1.12.1999	Mladá fronta DNES ~ str. 16 ~ Názory	
		KAREL STEIGERWALD	
Zeman se klofe do helmy	?
	29.11.1999	Mladá fronta DNES ~ str. 08 ~ Názory	
		KAREL STEIGERWALD	
Děkujeme, třpytivé nové tváře	?
	27.11.1999	Mladá fronta DNES ~ str. 14 ~ Názory	
		Karel Steigerwald	
Česko a žactvo	?
	26.11.1999	Mladá fronta DNES ~ str. 12 ~ Názory	
		KAREL STEIGERWALD	
Za časů Leopolda Hilsnera	?
	23.11.1999	Mladá fronta DNES ~ str. 12 ~ Názory	
		KAREL STEIGERWALD	
Zeman nad vodami	?
	17.11.1999	Mladá fronta DNES ~ str. 14 ~ Názory	
		KAREL STEIGERWALD	
Plyšák na pódiu	?
	16.11.1999	Mladá fronta DNES ~ str. 12 ~ Názory	
		Karel Steigerwald	
Truhlář mávl křídly	?
	9.11.1999	Mladá fronta DNES ~ str. 12 ~ Názory	
		Karel Steigerwald	
Kotelna, futra, právní stát	?
	5.11.1999	Mladá fronta DNES ~ str. 12 ~ Názory	
		KAREL STEIGERWALD	
Nyní jsme však cizími rozkošemi rozrušeni	?
	3.11.1999	Mladá fronta DNES ~ str. 14 ~ Názory	
		KAREL STEIGERWALD	
Krásné ženy na trhu	?
	29.10.1999	Mladá fronta DNES ~ str. 14 ~ Názory	
		KAREL STEIGERWALD	
Pan Matějičný nám řekl mnoho, ale ne všechno	?
	27.10.1999	Mladá fronta DNES ~ str. 13 ~ Názory	
		KAREL STEIGERWALD	
Končí tři léta vařených žab?	?
	26.10.1999	Mladá fronta DNES ~ str. 14 ~ Názory	
		KAREL STEIGERWALD	
Sochy, sochy, sochy!	?
	26.10.1999	Mladá fronta DNES ~ str. 14 ~ Názory	
		KAREL STEIGERWALD	
Civilizovaný stát chrání i své pytláky!	?
	25.10.1999	Mladá fronta DNES ~ str. 09 ~ Názory	
		KAREL STEIGERWALD	
Až půjde střešovickou branou	?
	25.10.1999	Mladá fronta DNES ~ str. 08 ~ Názory	
		KAREL STEIGERWALD	
Zlatí pravicoví voliči	?
	20.10.1999	Mladá fronta DNES ~ str. 14 ~ Názory	
		KAREL STEIGERWALD	
Republika squatterů	?
	19.10.1999	Mladá fronta DNES ~ str. 14 ~ Názory	
		KAREL STEIGERWALD	
Starší levičáci	?
	19.10.1999	Mladá fronta DNES ~ str. 14 ~ Názory	
		KAREL STEIGERWALD	
Tak to na tom světě chodí	?
	16.10.1999	Mladá fronta DNES ~ str. 14 ~ Názory	
		KAREL STEIGERWALD	
V unii mezi zradou a ctí	?
	15.10.1999	Mladá fronta DNES ~ str. 12 ~ Názory	
		KAREL STEIGERWALD	
Oploťte plot!	?
	14.10.1999	Mladá fronta DNES ~ str. 12 ~ Názory	
		KAREL STEIGERWALD	
Pan Lánský, pan Novák, klepeta	?
	12.10.1999	Mladá fronta DNES ~ str. 12 ~ Názory	
		KAREL STEIGERWALD	
Zásadní obrat? Ano, ne?	?
	9.10.1999	Mladá fronta DNES ~ str. 12 ~ Názory	
		KAREL STEIGERWALD	
Ponorka, Zeman, člověčina	?
	8.10.1999	Mladá fronta DNES ~ str. 12 ~ Názory	
		KAREL STEIGERWALD	
Koho on je potomkem?	?
	7.10.1999	Mladá fronta DNES ~ str. 12 ~ Názory	
		KAREL STEIGERWALD	
Stůj a nechoď dál...	?
	5.10.1999	Mladá fronta DNES ~ str. 14 ~ Názory	
		KAREL STEIGERWALD	
Major Lhář a naše svoboda	?
	2.10.1999	Mladá fronta DNES ~ str. 14 ~ Názory	
		KAREL STEIGERWALD	
Lhář si polepšil	?
	30.9.1999	Mladá fronta DNES ~ str. 12 ~ Názory	
		KAREL STEIGERWALD	
Zavolejte Buzkové na mobil	?
	29.9.1999	Mladá fronta DNES ~ str. 17 ~ Názory	
		KAREL STEIGERWALD	
Poslední místo uhájíme	?
	28.9.1999	Mladá fronta DNES ~ str. 14 ~ Názory	
		KAREL STEIGERWALD	
To pouhé obyčejné, korektní: Nevím	?
	22.9.1999	Mladá fronta DNES ~ str. 17 ~ Názory	
		KAREL STEIGERWALD	
Padesát let hanby	?
	22.9.1999	Mladá fronta DNES ~ str. 16 ~ Názory	
		KAREL STEIGERWALD	
Sova, Vítek, Babice	?
	18.9.1999	Mladá fronta DNES ~ str. 14 ~ Názory	
		KAREL STEIGERWALD	
Třicet procesů známého majora	?
	16.9.1999	Mladá fronta DNES ~ str. 12 ~ Názory	
		KAREL STEIGERWALD	
Psi, svoboda a soud	?
	15.9.1999	Mladá fronta DNES ~ str. 14 ~ Názory	
		KAREL STEIGERWALD	
Tolerance na mostě (jedna malá hádka)	?
	14.9.1999	Mladá fronta DNES ~ str. 12 ~ Názory	
		KAREL STEIGERWALD	
Odstranění, to nic není	?
	11.9.1999	Mladá fronta DNES ~ str. 12 ~ Názory	
		KAREL STEIGERWALD	
Vezměte právo útokem, jde to	?
	10.9.1999	Mladá fronta DNES ~ str. 14 ~ Názory	
		KAREL STEIGERWALD	
Korupčník a lhář jsou zlatí	?
	8.9.1999	Mladá fronta DNES ~ str. 14 ~ Názory	
		KAREL STEIGERWALD	
Nové krásné dialogy	?
	1.9.1999	Mladá fronta DNES ~ str. 12 ~ Názory	
		KAREL STEIGERWALD	
Užaslé oči soudce Vaše	?
	26.8.1999	Mladá fronta DNES ~ str. 10 ~ Názory	
		KAREL STEIGERWALD	
Potomek dvou sester	?
	25.8.1999	Mladá fronta DNES ~ str. 10 ~ Názory	
		KAREL STEIGERWALD	
Buďto, anebo	?
	24.8.1999	Mladá fronta DNES ~ str. 10 ~ Názory	
		KAREL STEIGERWALD	
Volnost, rovnost, cirkulárka	?
	16.8.1999	Mladá fronta DNES ~ str. 06 ~ Názory	
		KAREL STEIGERWALD	
Vízum? Nerozumím	?
	14.8.1999	Mladá fronta DNES ~ str. 10 ~ Názory	
		KAREL STEIGERWALD	
Nezatmělo se!	?
	12.8.1999	Mladá fronta DNES ~ str. 10 ~ Názory	
		KAREL STEIGERWALD	
Pás totality nás na dlouho rozdělí!	?
	11.8.1999	Mladá fronta DNES ~ str. 10 ~ Názory	
		KAREL STEIGERWALD	
Grebeníček mladší neexistuje	?
	7.8.1999	Mladá fronta DNES ~ str. 10 ~ Názory	
		KAREL STEIGERWALD	
Úděl intelektuála: hornictvo svačí, on varuje	?
	7.8.1999	Mladá fronta DNES ~ str. 10 ~ Názory	
		KAREL STEIGERWALD	
Menuet v Hulvátově nehrají	?
	6.8.1999	Mladá fronta DNES ~ str. 10 ~ Názory	
		KAREL STEIGERWALD	
Ale jdi, ty malý, naivní hochu	?
	5.8.1999	Mladá fronta DNES ~ str. 10 ~ Názory	
		KAREL STEIGERWALD	
Za srp s kladivem tě pohladí	?
	30.7.1999	Mladá fronta DNES ~ str. 12 ~ Názory	
		KAREL STEIGERWALD	
Dvě nešťastné rybky	?
	29.7.1999	Mladá fronta DNES ~ str. 10 ~ Názory	
		KAREL STEIGERWALD	
Jen takoví strejdové	?
	28.7.1999	Mladá fronta DNES ~ str. 10 ~ Názory	
		KAREL STEIGERWALD	
Škoda, aby to staré víno u toho nebylo...	?
	27.7.1999	Mladá fronta DNES ~ str. 10 ~ Názory	
		Karel Steigerwald	
Daleká cesta, marné volání	?
	20.7.1999	Mladá fronta DNES ~ str. 08 ~ Názory	
		KAREL STEIGERWALD	
Dvě oblízané koblihy	?
	17.7.1999	Mladá fronta DNES ~ str. 10 ~ Názory	
		KAREL STEIGERWALD	
Zákon, úcta, vila Dr. Beneše	?
	17.7.1999	Mladá fronta DNES ~ str. 10 ~ Názory	
		KAREL STEIGERWALD	
Jak už jsme šikovní	?
	14.7.1999	Mladá fronta DNES ~ str. 10 ~ Názory	
		KAREL STEIGERWALD	
Svobody méně, idioti zůstanou	?
	8.7.1999	Mladá fronta DNES ~ str. 12 ~ Názory	
		KAREL STEIGERWALD	
Jak nám Němci oběsili Husa	?
	7.7.1999	Mladá fronta DNES ~ str. 06 ~ Názory	
		KAREL STEIGERWALD	
Nelze, Elvíro, nelze...	?
	2.7.1999	Mladá fronta DNES ~ str. 12 ~ Názroy	
		KAREL STEIGERWALD	
Neříkejte, že je Miloš Zeman lhář. Není, umně žije s mýty	?
	1.7.1999	Mladá fronta DNES ~ str. 11 ~ Názory	
		KAREL STEIGERWALD	
Hulvát, hulvát, hulvát	?
	30.6.1999	Mladá fronta DNES ~ str. 10 ~ Názory	
		KAREL STEIGERWALD	
Pěvce hlas, to by byla politika	?
	29.6.1999	Mladá fronta DNES ~ str. 10 ~ Názory	
		KAREL STEIGERWALD	
Spravedlnost na cestách	?
	26.6.1999	Mladá fronta DNES ~ str. 12 ~ Názory	
		KAREL STEIGERWALD	
Kebzovy rasistické zvuky	?
	25.6.1999	Mladá fronta DNES ~ str. 12 ~ Názory	
		KAREL STEIGERWALD	
Úzkoprsý rozsudek	?
	24.6.1999	Mladá fronta DNES ~ str. 10 ~ Názory	
		KAREL STEIGERWALD	
Málo očí a jen dvě nohy	?
	23.6.1999	Mladá fronta DNES ~ str. 12 ~ Názory	
		KAREL STEIGERWALD	
Po době se zablýsklo na liberální časy	?
	22.6.1999	Mladá fronta DNES ~ str. 10 ~ Názory	
		KAREL STEIGERWALD	
Hnusná pobídka dějin: Naprav nás!	?
	19.6.1999	Mladá fronta DNES ~ str. 12 ~ Názory	
		KAREL STEIGERWALD	
Ani ticho, ani ghetto, ale boj	?
	18.6.1999	Mladá fronta DNES ~ str. 10 ~ Názory	
		KAREL STEIGERWALD	
Lokajové a služky na cestě do světa	?
	17.6.1999	Mladá fronta DNES ~ str. 12 ~ Názory	
		KAREL STEIGERWALD	
A chválabohu, že ne...	?
	14.6.1999	Mladá fronta DNES ~ str. 08 ~ Názory	
		KAREL STEIGERWALD	
Právo na obličej. Je tvůj	?
	10.6.1999	Mladá fronta DNES ~ str. 14 ~ Názory	
		KAREL STEIGERWALD	
Street Party starců na zimáku v Tatobitech	?
	9.6.1999	Mladá fronta DNES ~ str. 12 ~ Názory	
		KAREL STEIGERWALD	
Budou zase nové úřady!	?
	8.6.1999	Mladá fronta DNES ~ str. 12 ~ Názory	
		KAREL STEIGERWALD	
Ve sněmovně jako na Nově	?
	3.6.1999	Mladá fronta DNES ~ str. 12 ~ Názory	
		KAREL STEIGERWALD	
Nenávist je nad všechny ideje	?
	31.5.1999	Mladá fronta DNES ~ str. 08 ~ Názory	
		KAREL STEIGERWALD	
Bašta není tiskovina	?
	29.5.1999	Mladá fronta DNES ~ str. 12 ~ Názory	
		KAREL STEIGERWALD	
Proč svět nevypadá, jak by vypadat měl?	?
	27.5.1999	Mladá fronta DNES ~ str. 12 ~ Názory	
		KAREL STEIGERWALD	
Čechy skinům, domov můj	?
	26.5.1999	Mladá fronta DNES ~ str. 12 ~ Názory	
		KAREL STEIGERWALD	
Šestnáct procent pošetilosti	?
	24.5.1999	Mladá fronta DNES ~ str. 08 ~ Názory	
		KAREL STEIGERWALD	
Něžné šíje Danišoviče a Houbala	?
	22.5.1999	Mladá fronta DNES ~ str. 12 ~ Názory	
		KAREL STEIGERWALD	
Slušní občané, oběste se: co politik, to darebák, co volič, to blb	?
	20.5.1999	Mladá fronta DNES ~ str. 12 ~ Názory	
		KAREL STEIGERWALD	
Člověk kope člověka	?
	19.5.1999	Mladá fronta DNES ~ str. 14 ~ Názory	
		KAREL STEIGERWALD	
Až se to více přepepří, koalice bude	?
	19.5.1999	Mladá fronta DNES ~ str. 15 ~ Názory	
		KAREL STEIGERWALD	
Volfová a spol. na cestách	?
	18.5.1999	Mladá fronta DNES ~ str. 12 ~ Názory	
		KAREL STEIGERWALD	
Klaus a Kasal: plodný dialog	?
	15.5.1999	Mladá fronta DNES ~ str. 12 ~ Názory	
		KAREL STEIGERWALD	
Bude se divit	?
	14.5.1999	Mladá fronta DNES ~ str. 12 ~ Názory	
		KAREL STEIGERWALD	
Až zas půjdem na boháče!	?
	12.5.1999	Mladá fronta DNES ~ str. 12 ~ Názory	
		KAREL STEIGERWALD	
Podivný lidský trh	?
	11.5.1999	Mladá fronta DNES ~ str. 14 ~ Názory	
		KAREL STEIGERWALD	
Hroby, hrdinové a vlast	?
	7.5.1999	Mladá fronta DNES ~ str. 14 ~ Názory	
		KAREL STEIGERWALD	
Neviz a neslyš, určitě se to vyplatí	?
	5.5.1999	Mladá fronta DNES ~ str. 14 ~ Názory	
		KAREL STEIGERWALD	
Ať praskne celá koza!	?
	4.5.1999	Mladá fronta DNES ~ str. 12 ~ Názory	
		KAREL STEIGERWALD	
Zavadilík (StB) na soudním člunu	?
	30.4.1999	Mladá fronta DNES ~ str. 14 ~ Názory	
		KAREL STEIGERWALD	
První máj 1999	?
	30.4.1999	Mladá fronta DNES ~ str. 14 ~ Názory	
		KAREL STEIGERWALD	
Stát se policistou svobody? Proč ne	?
	28.4.1999	Mladá fronta DNES ~ str. 14 ~ Názory	
		KAREL STEIGERWALD	
Nelehko je v parlamentu	?
	26.4.1999	Mladá fronta DNES ~ str. 09 ~ Názory	
		KAREL STEIGERWALD	
Komunisté na řetězu	?
	24.4.1999	Mladá fronta DNES ~ str. 12 ~ Názory	
		KAREL STEIGERWALD	
Otužilí obři, navonění chcípáčci	?
	22.4.1999	Mladá fronta DNES ~ str. 12 ~ Názory	
		KAREL STEIGERWALD	
Do Světlé se nepřivdávej!	?
	21.4.1999	Mladá fronta DNES ~ str. 12 ~ Názory	
		KAREL STEIGERWALD	
Komunisté z vil	?
	21.4.1999	Mladá fronta DNES ~ str. 12 ~ Názory	
		KAREL STEIGERWALD	
Mladí hloupí lidé	?
	20.4.1999	Mladá fronta DNES ~ str. 10 ~ Ze zahraničí	
		KAREL STEIGERWALD	
Běžte pštrosům z očí	?
	19.4.1999	Mladá fronta DNES ~ str. 06 ~ Názory	
		KAREL STEIGERWALD	
Promlčeno, zavíráme krám	?
	16.4.1999	Mladá fronta DNES ~ str. 10 ~ Názory	
		KAREL STEIGERWALD	
Proti Malothovi jsou to žabaři	?
	14.4.1999	Mladá fronta DNES ~ str. 12 ~ Názory	
		KAREL STEIGERWALD	
Odlož, zapomeň, nech vyčichnout	?
	13.4.1999	Mladá fronta DNES ~ str. 10 ~ Názory	
		KAREL STEIGERWALD	
Pietní místo zchátrá a zaroste bejlím	?
	12.4.1999	Mladá fronta DNES ~ str. 06 ~ Názory	
		KAREL STEIGERWALD	
Běženců i pitího je dost!	?
	10.4.1999	Mladá fronta DNES ~ str. 12 ~ Názory	
		KAREL STEIGERWALD	
Štváči, mnichované, kruté děti a my	?
	7.4.1999	Mladá fronta DNES ~ str. 12 ~ Názory	
		KAREL STEIGERWALD	
Ministr Grégr dost riskuje	?
	7.4.1999	Mladá fronta DNES ~ str. 12 ~ Názory	
		KAREL STEIGERWALD	
Jaký Zeman, jaký medvěd?	?
	3.4.1999	Mladá fronta DNES ~ str. 12 ~ Názory	
		KAREL STEIGERWALD	
Ruský mír	?
	2.4.1999	Mladá fronta DNES ~ str. 14 ~ Názory	
		KAREL STEIGERWALD	
Žádné: Ti Srbové, ti Albánci!	?
	31.3.1999	Mladá fronta DNES ~ str. 12 ~ Názory	
		KAREL STEIGERWALD	
Vojáci v ovzduší, vláda na zemi	?
	30.3.1999	Mladá fronta DNES ~ str. 12 ~ Názory	
		KAREL STEIGERWALD	
Vláda jedná správně, ale stydí se	?
	27.3.1999	Mladá fronta DNES ~ str. 12 ~ Názory	
		KAREL STEIGERWALD	
Prezident by nás měl raději víc chválit	?
	23.3.1999	Mladá fronta DNES ~ str. 14 ~ Názory	
		KAREL STEIGERWALD	
Pan Bašta už by měl jít	?
	22.3.1999	Mladá fronta DNES ~ str. 08 ~ Názory	
		KAREL STEIGERWALD	
Výtržnost, či zvuky svobody?	?
	16.3.1999	Mladá fronta DNES ~ str. 14 ~ Názory	
		KAREL STEIGERWALD	
Od Klárova, od Újezda?	?
	15.3.1999	Mladá fronta DNES ~ str. 08 ~ Názory	
		KAREL STEIGERWALD	
Na cestě do NATO	?
	11.3.1999	Mladá fronta DNES ~ str. 14 ~ Názory	
		KAREL STEIGERWALD	
Duše a poškozená konkurence	?
	11.3.1999	Mladá fronta DNES ~ str. 14 ~ Názory	
		KAREL STEIGERWALD	
Slova poletují jako pápěří	?
	10.3.1999	Mladá fronta DNES ~ str. 16 ~ Názory	
		KAREL STEIGERWALD	
Komentář mládeži nepřístupný	?
	6.3.1999	Mladá fronta DNES ~ str. 12 ~ Názory	
		KAREL STEIGERWALD	
Gross předběhl Ransdorfa	?
	5.3.1999	Mladá fronta DNES ~ str. 12 ~ Názory	
		KAREL STEIGERWALD	
Prostitutky jsou pro ČSSD jako kamzíci	?
	3.3.1999	Mladá fronta DNES ~ str. 12 ~ Názory	
		KAREL STEIGERWALD	
Nepěkní a pěkní páni	?
	2.3.1999	Mladá fronta DNES ~ str. 12 ~ Názory	
		KAREL STEIGERWALD	
Hitler v Aréně - demokracie je přece diskuse!	?
	27.2.1999	Mladá fronta DNES ~ str. 12 ~ Názory	
		KAREL STEIGERWALD	
Hrdinové s visačkou Promlčeno	?
	26.2.1999	Mladá fronta DNES ~ str. 12 ~ Názory	
		KAREL STEIGERWALD	
Kyselé prezidentovy hrozny	?
	24.2.1999	Mladá fronta DNES ~ str. 14 ~ Názory	
		KAREL STEIGERWALD	
První Slovák je až druhý	?
	24.2.1999	Mladá fronta DNES ~ str. 14 ~ Názory	
		KAREL STEIGERWALD	
Dobrá zpráva o plešatých hlavách	?
	23.2.1999	Mladá fronta DNES ~ str. 12 ~ Názory	
		KAREL STEIGERWALD	
Unie svobody na cestě	?
	22.2.1999	Mladá fronta DNES ~ str. 08 ~ Názory	
		KAREL STEIGERWALD	
Nestoudní a dosti cyničtí úhoři	?
	19.2.1999	Mladá fronta DNES ~ str. 12 ~ Názory	
		KAREL STEIGERWALD	
Ústavní soud má talent	?
	19.2.1999	Mladá fronta DNES ~ str. 12 ~ Názory	
		KAREL STEIGERWALD	
Kdo to má číst - pořád dokola?	?
	18.2.1999	Mladá fronta DNES ~ str. 13 ~ Názory	
		KAREL STEIGERWALD	
Lidé pláčou, komunisté jdou	?
	18.2.1999	Mladá fronta DNES ~ str. 12 ~ Názory	
		KAREL STEIGERWALD	
Ubozí chudáci Britové	?
	17.2.1999	Mladá fronta DNES ~ str. 14 ~ Názory	
		KAREL STEIGERWALD	
Miloše Zemana bozi milují	?
	17.2.1999	Mladá fronta DNES ~ str. 14 ~ Názory	
		KAREL STEIGERWALD	
Grebeníček hlavu nesehne	?
	16.2.1999	Mladá fronta DNES ~ str. 10 ~ Názory	
		KAREL STEIGERWALD	
Zašumí, prsknou a vládnou dál	?
	16.2.1999	Mladá fronta DNES ~ str. 10 ~ Názory	
		KAREL STEIGERWALD	
Koalice? Na Marsu možná	?
	15.2.1999	Mladá fronta DNES ~ str. 08 ~ Názory	
		KAREL STEIGERWALD	
Možná jen tak mluví	?
	13.2.1999	Mladá fronta DNES ~ str. 12 ~ Názory	
		KAREL STEIGERWALD	
Gross se rád prohání  v Mlynářově saku!	?
	12.2.1999	Mladá fronta DNES ~ str. 13 ~ Názory	
		KAREL STEIGERWALD	
Mstivé demokratické babičky (až přijde vlk)	?
	11.2.1999	Mladá fronta DNES ~ str. 12 ~ Názory	
		KAREL STEIGERWALD	
Vtipně plkat brzy už omrzí	?
	9.2.1999	Mladá fronta DNES ~ str. 12 ~ Názory	
		KAREL STEIGERWALD	
Mečiarizace krok za krokem	?
	9.2.1999	Mladá fronta DNES ~ str. 12 ~ Názory	
		KAREL STEIGERWALD	
Jankovcová versus Kraus (návrat jedné ideje)	?
	5.2.1999	Mladá fronta DNES ~ str. 12 ~ Názory	
		KAREL STEIGERWALD	
Bašta předmětem senzační soutěže o ceny!	?
	4.2.1999	Mladá fronta DNES ~ str. 11 ~ Názory	
		KAREL STEIGERWALD	
Tetovaný na duši	?
	4.2.1999	Mladá fronta DNES ~ str. 10 ~ Názory	
		KAREL STEIGERWALD	
Ostuda logicky mezinárodní	?
	2.2.1999	Mladá fronta DNES ~ str. 12 ~ Názory	
		KAREL STEIGERWALD	
Bezostyšnost, ale čí vlastně?	?
	30.1.1999	Mladá fronta DNES ~ str. 12 ~ Názory	
		KAREL STEIGERWALD	
Bašta jde po špičkách	?
	27.1.1999	Mladá fronta DNES ~ str. 12 ~ Názory	
		KAREL STEIGERWALD	
Lidovci upisují smlouvy	?
	23.1.1999	Mladá fronta DNES ~ str. 12 ~ Názory	
		KAREL STEIGERWALD	
Legislativní bitka	?
	21.1.1999	Mladá fronta DNES ~ str. 10 ~ Názory	
		KAREL STEIGERWALD	
Školo, ty dílno lidskosti	?
	20.1.1999	Mladá fronta DNES ~ str. 12 ~ Názory	
		KAREL STEIGERWALD	
Lipany Jana Rumla	?
	19.1.1999	Mladá fronta DNES ~ str. 11 ~ Názory	
		KAREL STEIGERWALD	
Co po tom všem zbylo	?
	16.1.1999	Mladá fronta DNES ~ str. 12 ~ Názory	
		KAREL STEIGERWALD	
KSČM, chválabohu při starém	?
	15.1.1999	Mladá fronta DNES ~ str. 10 ~ Názory	
		KAREL STEIGERWALD	
Kdy už se zalkneme	?
	14.1.1999	Mladá fronta DNES ~ str. 10 ~ Názory	
		KAREL STEIGERWALD	
Marťané, pozor, svítí červená	?
	13.1.1999	Mladá fronta DNES ~ str. 12 ~ Názory	
		KAREL STEIGERWALD	
Čech a Rus	?
	12.1.1999	Mladá fronta DNES ~ str. 11 ~ Názory	
		KAREL STEIGERWALD	
Miloš Zeman u Domažlic	?
	12.1.1999	Mladá fronta DNES ~ str. 10 ~ Názory	
		KAREL STEIGERWALD	
Pokrok, který zhorší situaci	?
	8.1.1999	Mladá fronta DNES ~ str. 10 ~ Názory	
		KAREL STEIGERWALD	
Kupředu, Vladimíre a Petro!	?
	6.1.1999	Mladá fronta DNES ~ str. 10 ~ Názory	
		KAREL STEIGERWALD	
Český vzduch na cestě do Evropy	?
	5.1.1999	Mladá fronta DNES ~ str. 10 ~ Názory	
		KAREL STEIGERWALD	
Klaus a Zeman po přípitku	?
	4.1.1999	Mladá fronta DNES ~ str. 08 ~ Názory	
		KAREL STEIGERWALD	
Dálniční známkou je pětka!	?
	31.12.1998	Mladá fronta DNES ~ str. 12 ~ Názory	
		KAREL STEIGERWALD	
Za rozsudky na poštu!	?
	30.12.1998	Mladá fronta DNES ~ str. 11 ~ Názory	
		KAREL STEIGERWALD	
Asi už se navzájem nevybijí	?
	29.12.1998	Mladá fronta DNES ~ str. 12 ~ Názory	
		KAREL STEIGERWALD	
Změny kolem Zubejdy	?
	23.12.1998	Mladá fronta DNES ~ str. 16 ~ Názory	
		KAREL STEIGERWALD	
Pěkné Vánoce Ivanu Medkovi	?
	22.12.1998	Mladá fronta DNES ~ str. 12 ~ Názory	
		KAREL STEIGERWALD	
Provinciální elitář	?
	22.12.1998	Mladá fronta DNES ~ str. 12 ~ Názory	
		KAREL STEIGERWALD	
Saddám: Nobelova cena míru	?
	19.12.1998	Mladá fronta DNES ~ str. 12 ~ Názory	
		KAREL STEIGERWALD	
Šlechetný politik by se funkce vzdal	?
	16.12.1998	Mladá fronta DNES ~ str. 12 ~ Názory	
		KAREL STEIGERWALD	
Pod stromečkem, v bedýnce, tulí se párek komoušů	?
	15.12.1998	Mladá fronta DNES ~ str. 14 ~ Názory	
		KAREL STEIGERWALD	
Volby se zmařily samy?	?
	14.12.1998	Mladá fronta DNES ~ str. 08 ~ Názory	
		KAREL STEIGERWALD	
Proskoč obručí a zaštěkej!	?
	12.12.1998	Mladá fronta DNES ~ str. 12 ~ Názory	
		KAREL STEIGERWALD	
Zilk, šup pod koberec?	?
	8.12.1998	Mladá fronta DNES ~ str. 14 ~ Názory	
		KAREL STEIGERWALD	
Píše prezident novou hru?	?
	3.12.1998	Mladá fronta DNES ~ str. 12 ~ Názory	
		KAREL STEIGERWALD	
Hoří oheň, praská dřevo, za kopcem je Sarajevo	?
	1.12.1998	Mladá fronta DNES ~ str. 14 ~ Názory	
		KAREL STEIGERWALD	
Tento strom ukradl Ježíšek!	?
	1.12.1998	Mladá fronta DNES ~ str. 14 ~ Názory	
		KAREL STEIGERWALD	
Vydra v haptáku	?
	1.12.1998	Mladá fronta DNES ~ str. 14 ~ Názory	
		KAREL STEIGERWALD	
Je nás šedesát pět procent!	?
	28.11.1998	Mladá fronta DNES ~ str. 14 ~ Názory	
		KAREL STEIGERWALD	
Maršál Burda bude souzen v Moskvě!	?
	27.11.1998	Mladá fronta DNES ~ str. 14 ~ Názory	
		KAREL STEIGERWALD	
Čím se sytí spravedlnost	?
	24.11.1998	Mladá fronta DNES ~ str. 14 ~ Názory	
		KAREL STEIGERWALD	
No a co - umučeným řekli pardon	?
	24.11.1998	Mladá fronta DNES ~ str. 14 ~ Názory	
		KAREL STEIGERWALD	
Eurosprostá slova do Čech!	?
	19.11.1998	Mladá fronta DNES ~ str. 12 ~ Názory	
		KAREL STEIGERWALD	
Posviťme si na ně, na kuřáky!	?
	18.11.1998	Mladá fronta DNES ~ str. 14 ~ Názory	
		KAREL STEIGERWALD	
Miloš Zeman, vítěz voleb, hlava nehlava	?
	17.11.1998	Mladá fronta DNES ~ str. 14 ~ Názory	
		KAREL STEIGERWALD	
Ne my, to sám mamon!	?
	14.11.1998	Mladá fronta DNES ~ str. 14 ~ Názory	
		KAREL STEIGERWALD	
Hlava státu v předvolebním boji	?
	12.11.1998	Mladá fronta DNES ~ str. 14 ~ Názory	
		KAREL STEIGERWALD	
Dvě břevna na páté výročí vydry	?
	12.11.1998	Mladá fronta DNES ~ str. 14 ~ Názory	
		KAREL STEIGERWALD	
Červotoči nám nejraději píší: Nejde to!	?
	11.11.1998	Mladá fronta DNES ~ str. 14 ~ Názory	
		KAREL STEIGERWALD	
Podivné tukové mihotání	?
	7.11.1998	Mladá fronta DNES ~ str. 15 ~ Názory	
		KAREL STEIGERWALD	
Klenoty nevystavujme!	?
	4.11.1998	Mladá fronta DNES ~ str. 13 ~ Názory	
		KAREL STEIGERWALD	
Jít proti průzkumům	?
	3.11.1998	Mladá fronta DNES ~ str. 12 ~ Názory	
		KAREL STEIGERWALD	
Mašínové vyznamenáni nebudou	?
	31.10.1998	Mladá fronta DNES ~ str. 12 ~ Názory	
		KAREL STEIGERWALD	
Jak se stal kozel zahradníkem	?
	31.10.1998	Mladá fronta DNES ~ str. 12 ~ Názory	
		KAREL STEIGERWALD	
Zemanova socialistická vláda musí vydržet - má hodně úkolů! (Pomůcka)	?
	30.10.1998	Mladá fronta DNES ~ str. 13 ~ Názory	
		KAREL STEIGERWALD	
Miloš Zeman proti mafii	?
	21.10.1998	Mladá fronta DNES ~ str. 13 ~ Názory	
		KAREL STEIGERWALD	
Houby rostou a ohrožují politickou stabilitu	?
	8.10.1998	Mladá fronta DNES ~ str. 12 ~ Názory	
		KAREL STEIGERWALD	
Vědí vůbec, že už tady vládnou?	?
	6.10.1998	Mladá fronta DNES ~ str. 14 ~ Názory	
		KAREL STEIGERWALD	
Pokušení. To má organizovat stát?	?
	23.9.1998	Mladá fronta DNES ~ str. 14 ~ Názory	
		KAREL STEIGERWALD	
Pan Bašta půjde první	?
	23.9.1998	Mladá fronta DNES ~ str. 15 ~ Názory	
		KAREL STEIGERWALD	
Mír chatrčím, válku kavárnám!	?
	18.9.1998	Mladá fronta DNES ~ str. 14 ~ Názory	
		KAREL STEIGERWALD	
Co nám všem může každý Kenneth Starr?	?
	16.9.1998	Mladá fronta DNES ~ str. 16 ~ Názory	
		KAREL STEIGERWALD	
Kavan v cizím kabátě	?
	12.9.1998	Mladá fronta DNES ~ str. 12 ~ Názory	
		KAREL STEIGERWALD	
Jen kuřte, děcka, jen kuřte	?
	9.9.1998	Mladá fronta DNES ~ str. 12 ~ Názory	
		KAREL STEIGERWALD	
Pivo mění náš život k lepšímu	?
	8.9.1998	Mladá fronta DNES ~ str. 13 ~ Názory	
		KAREL STEIGERWALD	
Velmi příjemné zjištění	?
	7.9.1998	Mladá fronta DNES ~ str. 06 ~ Názory	
		KAREL STEIGERWALD	
Buďme taktní, zapomeňme	?
	31.8.1998	Mladá fronta DNES ~ str. 06 ~ Názory	
		KAREL STEIGERWALD	
Vláda by měla ihned přidat, nebo přestat	?
	29.8.1998	Mladá fronta DNES ~ str. 10 ~ Názory	
		KAREL STEIGERWALD	
Přísně tajné, přísně veřejné	?
	27.8.1998	Mladá fronta DNES ~ str. 09 ~ Názory	
		KAREL STEIGERWALD	
Vzkaz náchodského vymahače	?
	25.8.1998	Mladá fronta DNES ~ str. 10 ~ Názory	
		KAREL STEIGERWALD	
Nebudu s vámi mluvit	?
	22.8.1998	Mladá fronta DNES ~ str. 10 ~ Názory	
		KAREL STEIGERWALD	
Řekněme roku 1968: Merde!	?
	21.8.1998	Mladá fronta DNES ~ str. 09 ~ Názory	
		KAREL STEIGERWALD	
Ministr, zloděj a vláda nejapnosti	?
	19.8.1998	Mladá fronta DNES ~ str. 10 ~ Názory	
		KAREL STEIGERWALD	
Nový úděl, starý kabát	?
	19.8.1998	Mladá fronta DNES ~ str. 10 ~ Názory	
		KAREL STEIGERWALD	
Straně věřte, dámy a pánové	?
	18.8.1998	Mladá fronta DNES ~ str. 10 ~ Názory	
		KAREL STEIGERWALD	
Počasí jako politický problém	?
	14.8.1998	Mladá fronta DNES ~ str. 09 ~ Názory	
		KAREL STEIGERWALD	
Občansky neposlušný ministr	?
	13.8.1998	Mladá fronta DNES ~ str. 09 ~ Názory	
		KAREL STEIGERWALD	
Žádost - pilíř všeho podnikání	?
	12.8.1998	Mladá fronta DNES ~ str. 09 ~ Názory	
		KAREL STEIGERWALD	
Několik kapitol z dějin socialistických bytových registrů	?
	11.8.1998	Mladá fronta DNES ~ str. 08 ~ Názory	
		KAREL STEIGERWALD	
Staré fráze pro příští století	?
	10.8.1998	Mladá fronta DNES ~ str. 06 ~ Názory	
		KAREL STEIGERWALD	
Prší na Špidlu, prší na Schroma	?
	5.8.1998	Mladá fronta DNES ~ str. 10 ~ Názory	
		KAREL STEIGERWALD	
Naleziště dinosauřích stop	?
	4.8.1998	Mladá fronta DNES ~ str. 10 ~ Názory	
		KAREL STEIGERWALD	
Daleko od bzučícího hmyzu	?
	30.7.1998	Mladá fronta DNES ~ str. 10 ~ Názory	
		KAREL STEIGERWALD	
To oni budou asi všichni nevinní!	?
	28.7.1998	Mladá fronta DNES ~ str. 10 ~ Názory	
		KAREL STEIGERWALD	
Úryvky z bezpečnostního dotazníku nejmenovaného vládního představitele	?
	23.7.1998	Mladá fronta DNES ~ str. 09 ~ Názory	
		KAREL STEIGERWALD	
Zemanově vládě do kolébky	?
	22.7.1998	Mladá fronta DNES ~ str. 09 ~ Ze zahraničí	
		KAREL STEIGERWALD	
Čisté ruce, horoucí srdce	?
	18.7.1998	Mladá fronta DNES ~ str. 10 ~ Názory	
		KAREL STEIGERWALD	
Balkánská pouť Josefa Luxe a druhů	?
	15.7.1998	Mladá fronta DNES ~ str. 10 ~ Názory	
		KAREL STEIGERWALD	
Hlava měla být prozíravější	?
	11.7.1998	Mladá fronta DNES ~ str. 12 ~ Názory	
		KAREL STEIGERWALD	
Čech bláta se jen tak nepustí	?
	9.7.1998	Mladá fronta DNES ~ str. 10 ~ Názory	
		KAREL STEIGERWALD	
Chcete-li vládu, čekejte zradu	?
	3.7.1998	Mladá fronta DNES ~ str. 12 ~ Názory	
		KAREL STEIGERWALD	
Mrtvej a živej, dobrej a zlej komunista	?
	25.6.1998	Mladá fronta DNES ~ str. 12 ~ Názory	
		KAREL STEIGERWALD	
Koalice s brouky potemníky	?
	24.6.1998	Mladá fronta DNES ~ str. 12 ~ Názory	
		KAREL STEIGERWALD	
Nejtěžší okamžik v životě politika Luxe	?
	22.6.1998	Mladá fronta DNES ~ str. 10 ~ Volby '98	
		KAREL STEIGERWALD	
Temnou silou jsou především nejasné informace!	?
	9.6.1998	Mladá fronta DNES ~ str. 12 ~ Názory	
		KAREL STEIGERWALD	
Nové úkoly moralistů po Bambergu a auditu	?
	20.5.1998	Mladá fronta DNES ~ str. 18 ~ Názory	
		KAREL STEIGERWALD	
Útočníci na Sládka ven z republikánské strany	?
	12.5.1998	Mladá fronta DNES ~ str. 13 ~ Názory	
		KAREL STEIGERWALD	
Nabili mu a bylo to připraveno	?
	11.5.1998	Mladá fronta DNES ~ str. 06 ~ Názory	
		KAREL STEIGERWALD	
Lhát je přece normální	?
	9.5.1998	Mladá fronta DNES ~ str. 12 ~ Názory	
		KAREL STEIGERWALD	
Miloš Zeman si nohou patrně netrhne	?
	6.5.1998	Mladá fronta DNES ~ str. 14 ~ Názory	
		KAREL STEIGERWALD	
Vykradeno - jinak osm let nic?	?
	30.4.1998	Mladá fronta DNES ~ str. 12 ~ Názory	
		KAREL STEIGERWALD	
Odpověď uctivého lyrika mladému supovi	?
	28.4.1998	Mladá fronta DNES ~ str. 12 ~ Názory	
		KAREL STEIGERWALD	
Debata o nemoci a úřadu	?
	23.4.1998	Mladá fronta DNES ~ str. 12 ~ Názory	
		KAREL STEIGERWALD	
Špinavá huba na cestách	?
	16.4.1998	Mladá fronta DNES ~ str. 12 ~ Názory	
		KAREL STEIGERWALD	
Televizní skřítci před volbami	?
	14.4.1998	Mladá fronta DNES ~ str. 06 ~ Názory	
		KAREL STEIGERWALD	
Ježek kontra Černý	?
	9.4.1998	Mladá fronta DNES ~ str. 12 ~ Názory	
		KAREL STEIGERWALD	
Josef Lux na cestách	?
	8.4.1998	Mladá fronta DNES ~ str. 12 ~ Názory	
		KAREL STEIGERWALD	
Hanba nad anonymem dumati	?
	6.4.1998	Mladá fronta DNES ~ str. 06 ~ Názory	
		KAREL STEIGERWALD	
Odložíme privatizaci dočasně na věčné časy?	?
	19.3.1998	Mladá fronta DNES ~ str. 12 ~ Názory	
		KAREL STEIGERWALD, Autor je publicista	
Finance KSČ: čtyřicetiletý sponzorský zábor	?
	21.2.1998	Mladá fronta DNES ~ str. 14 ~ Názory	
		KAREL STEIGERWALD, Autor je publicista	
Kol jednoho stolu - děti jedné české mámy	?
	19.2.1998	Mladá fronta DNES ~ str. 12 ~ Názory	
		KAREL STEIGERWALD, Autor je publicista	
Imunitu poslancům, víno do kádí, mince lidu!	?
	14.2.1998	Mladá fronta DNES ~ str. 12 ~ Názory	
		KAREL STEIGERWALD, Autor je publicista	
Kudlanky nábožné českého politického hřiště	?
	10.2.1998	Mladá fronta DNES ~ str. 12 ~ Názory	
		KAREL STEIGERWALD, Autor je publicista	
 Plné znění zpráv
Tradiční jídlo a pití v transformaci
31.12.1999    Mladá fronta DNES    str. 13    Názory
    KAREL STEIGERWALD        
Jídlo je pro naši transformaci daleko důležitější než legislativní reforma či novela volebního zákona. Země, která chce modernizaci, nevyhne se přestavbě jídelníčku. Ani západní Němce neproměnil norimberský proces či Adenauerova ústava. Proměnilo je jídlo a pití, které do Německa přinesli gastarbeitři. Ústup od špeclí a hrachu se zelím (Nazispeissen) a mohutná ofenziva řeckých, tureckých a italských restaurací (Untermenschküche) přinesla do Spolkové republiky demokracii. Teprve když trudní Teutoni s rohy na hlavách usedli k pečeným baklažánům a okusili salsa di peperoni, začaly se jim pod rohy honit liberální myšlenky na svobodu a toleranci. Je to pochopitelné, s tradičními pralesními jídly (Urwaldspeissen) a bez česneku se demokracie dělat nedá. Dejte si bockwurst s ředkví, zalejte to tuplákem a hned se vám zachce celních přirážek a drátěných zátarasů na pokraji vašeho pralesa. Zkuste však olivy s koprem, lízněte si jehličkovitého lambrusca a začnete se sám od sebe liberálně vrtět a rušit dovozní kvóty, galantně si pořídíte milenku z jiného etnika a snížíte schodek státního rozpočtu. Východní Němci zůstali dodnes u haxny se zelím a víme, co tam teď mají. Ale ani Kohl nešel dostatečně vpřed. Cpal se také kolenem, pil pivo a teď má přirozeně problémy s financováním stran. To by se mu s indonéskou kuchyní stát nemohlo. Pozorný čtenář si sám udělá závěr. S bůčkem a svíčkovou (Tschechienspeissen) do Evropy prostě nelze. Dáte si výpečky se šesti, pět piv a pak místo inovací a restrukturalizace píšete vládě žádost o dotace. Nebo se nalokáte becherovky jako nějací ajznboňáci a začnete vykřikovat: Komunisti do vlády! O nová jídla (bruscheta, coque au vin, cordon bleu) se u nás nestará žádná strana. Naši politici jsou samá stará omáčka, tučné vepřové jen tak triviálně upečené, samé vyčpělé přílohy, knedlík, brambor, knedlík. To je ovšem pak zbytečné strkat pupkem do bran Evropy. Naším problémem není opoziční smlouva či nesnášenlivost politiků a nedostatek legislativy či ospalost soudů, nýbrž nedostatek pěkných zeleninových salátů, přírodně opečených mas a ryb na tymiánu. Příští volby vyhraje strana, která přinese nové reformní ideje: Jezte a popijte jinak. I Evropská unie upozorňuje: Se starými totalitními jídly sem nelezte. A Němci? Ti dnes jedí artyčoky, zapíjejí je australským vínem a na norimberské zákony už si ani nevzpomenou. A to je pokrok.

Stateční skoro jak Stalin
30.12.1999    Mladá fronta DNES    str. 12    Názory
    KAREL STEIGERWALD        
poznámka 

ÚDV navrhuje obžalovat devatenáct důstojníků StB za to, že mučili a trýznili lidi, aby je donutili se vystěhovat. To je dobře bez ohledu na to, zda se estébáci s pomocí příznivců opět žalobě vysmeknou, či nikoliv. Vyvolává to však otázky. Ti důstojníci to jistě nedělali o své vůli. Určitě měli nějaké nadestébáky, kteří jim to navrhli a schválili. A nad nadestébáky byli další velcí páni, totiž soudruzi až k tomu příslovečnému politbyru KSČ, odkud to vše vytékalo. Půjdou nějaká obvinění až do takových výšin, či to odskáčou jen ryby menší? A neřekne zas nakonec nějaký Jičínský, že to vše bylo podle platných tehdy zákonů, takže nic? A věc nejzajímavější běžte se zeptat Grebeníčka, Ransdorfa a spol., co tomu říkají. Bude záležet na tom, kde se zeptáte. Před televizní kamerou vám řeknou: Jsme pro zákon a spravedlnost, padni komu padni. O půl schodu níž usmějí se záhadně jako filozofové: Každá doba má své brouky. A dole, mezi svými, odpovědí již jasně: Hrdinové ti estébáci byli. Stateční skoro jak Stalin.

David bojuje se štěnicí
29.12.1999    Mladá fronta DNES    str. 10    Názory
    KAREL STEIGERWALD        
Je to věru strašlivý nešvar, svědčící o politické nedospělosti: vztyčí se exministr politik David a ohlásí médiím, že byl odposloucháván! Dozvěděl se to od "pracovníků, kteří mají možnost takové informace získat". Za další důkaz považuje zajímavou skutečnost, že některé věci, které ví jen on a které řekl do mobilního telefonu, věděli i jiní. A důkaz kardinální: s odborníky zařízení jménem štěnice v kanceláři našel!  Pak to hlásil Baštovi. V médiích to všelijak rozvedl. Byl upozorněn, že není sám, koho sledují. Kým, neví. Uvažuje co, jak a kdo, kolik to asi stojí, zda k němu někdy přišel provokatér s otázkami a zda to všechno nebylo v autě za úřadem. On sám byl asi pod dohledem nějaké velmi bohaté a vlivné skupiny. Myslí si, že mu tyto výklady nějak prospějí. V čem vězí strašlivý nešvar? Odposlech politika je vážný zločin. David s tím zločinem nakládá jak s houskou z krámu. Klábosí o něm jaksi přibližně, asi, snad, žaluje Baštovi, ale Bašta není policista. Na policii nejde a neoznámí zločince ani ve své vlastní vládě. Zato jde s chutí do médií. A to je ta strašlivost. Volně rozklábosený případ Davidova odposlechu jaksi nejen nivelizuje zločin, ale svou celkovou nedůvěryhodností zvětšuje zamlžený prostor veřejné politiky, v němž lze bez odpovědnosti a následků cokoliv vykládat, tvrdit, vymýšlet si, lhát, a v němž nelze proto už ničemu věřit. Davida odposlouchávali! Místopředseda vlády Špidla nestrne v úžasu. Pokrčí rameny: Co já vím, klidně mohl být odposloucháván. Je to fuk. Dělat v tomto nezodpovědném terénu politiku musí být práce pro psa. David v tom není sám. Dějiny politických odposlechů v našem desetiletí jsou dějinami komické truchlohry "Sledují mě tajné služby", kterou si napsali politici a která pracuje proti nim. David a spol. už dnes marně na pastvě křičí: Vlk, vlk! Krčíme rameny a smějeme se politikům v tom našem předpolitickém terénu. Skutečná politika je až tam, kde o zločinu neklábosí ministři, nýbrž jej policie šetří a soud soudí. 

Tento komentář vyjadřuje stanovisko listu

Pan prezident nás postrašil
28.12.1999    Mladá fronta DNES    str. 10    Názory
    KAREL STEIGERWALD        
Konec tisíciletí mohl přinést apokalypsu. Otevřená zřídla plamenů. Potvoru složenou ze samých šestek. A aj, dočkali jsme se počítačového strašidla Y2K, které zavání leda kšeftem. Oproti prvnímu tisíciletí, kdy se pekelní jícnové otvírali, je to ubožárna. Koho fascinuje zjevení sv. Jana, ten si dnes odplivne: Kupci ubozí!  Ovšem dělat z toho závěr, že se lidstvo za tisíc let zlepšilo či zhoršilo, bylo by dosti neopatrné. Můžeme jen říci, že vždy víc povznáší, když se pohnou jícny ohňové, než když se pohnou nějaké viry v počítači. Zkáza a zmar věků vždy víc okouzlí, vzruší a snad i pobaví než poměrně nesrozumitelné věštění typu Y2K. Proroci budou vždy mít přednost před kupci a inženýry. Naštěstí nás o Vánocích pěkným proroctvím postrašil sám pan prezident a dodal konci tisíciletí jaksi důstojnější rozměr. Řekl, že "bez velké duchovní obnovy je tento svět ztracen, celá tato civilizace". To se ke konci tisíciletí rozhodně hodí víc. Nedá se říci: Jestli se nenapravíte, přijde YK2. Toho by se nikdo nebál. Lépe zní: Kajte se, hříšní, přijde Halík! Pan prezident nám také řekl, kdo za tím vším je. Bůh. A on jej vnímá po svém, jako "toho, kdo nás sice nechá dělat, co chceme, ale koho přesto jakoby tušíme v zádech". To vyvolává kacířskou myšlenku. Jde o paní Havlovou?  Zkáza nemusí přijít hned, míní pan prezident. Rozhodně však vstupujeme do tisíciletí skutečného ohrožení života lidského. Někteří pošetilci dají za tupé a bujné oslavy tisíce, ale měli by raděj dát sebe na pokání! Zarážející je také to slovo duchovní obnova! Jde o obnovu něčeho dobrého, co už v dějinách bylo. Pan prezident se nezmiňuje, do jakých časů má lidstvo své obnovovací úsilí napřít. Je to škoda, protože lidstvo by si mohlo vybrat špatně. Nebylo by to poprvé. Otázkou však je, zda si vůbec lze z dějin vybrat dobře, či zda není pro lidstvo lepší nadále věřit, že dobře teprve bude.  Ale není vše ztraceno, říká pan prezident. Dobro skutečně nastat může. Je k tomu zapotřebí duchovních, vysokých škol, spisovatelů, umělců, novinářů, Tomáše Halíka a sebereflexe. Co v seznamu dělají novináři a proč vypadl Michal Kocáb, není jasné. Přesto je dobře, že nás pan prezident o Vánocích postrašil mravním řádem, zánikem a peklem. Přivítal tak to nakyslé třetí tisíciletí přec jen s rozmachem evangelisty.

Ježíšek nám přinese dědu Mráze
23.12.1999    Mladá fronta DNES    str. 14    Názory
    KAREL STEIGERWALD        
Před rokem jsem na tomto místě napsal, že pod stromečkem v bedýnce bude se tulit párek komoušů a že první, koho ta háďata uštknou, budou jejich pravicoví tatínkové, osleplí svými vzájemnými štvanicemi. Také jsem napsal, že ten dáreček je zplodinou hnití občanských demokratických stran, jichž máme v parlamentě tři až čtyři. Po roce mohl bych to klidně napsat znovu, mezi demokraty se nezměnilo nic. Jejich vzájemná nenávist je stále stokrát silnější než jakákoliv nechuť ke komunistům. O sobě navzájem mluví s opovržením, jako by nic odpudivějšího než oni v této zemi nebylo. Pomalu už jim budeme věřit, že jsou opravdu tak strašliví. Mezitím háďata vylezla z bedýnky a dotáhla to až na dvacet procent. V úterý na demonstraci rozzuřených lidí, jimž zaměstnavatelé nezaplatili mzdu, odstrčil předseda Grebeníček tátu dělníků Falbra a zaujal jeho vůdcovské místo. Člověk až málem slyší vítězný ryk dávných srocení komunistických předáků z let hospodářské krize. Zas budou okradení lidé věřit strašlivým lžím komunistů? Hodlají nás nepolepšitelné dějiny skutečně ještě jednou pobavit tou krvavou epizodou - tentokrát, řekněme, v nějakém groteskním repete? Před rokem se čekalo, že nesnesitelný stav je tu jen na chvíli, že již brzy se vývoj kamsi hne a přinese kýžené změny. Po roce se ví, že jsme neprožívali nějaký pomíjivý okamžik, nýbrž že takto špatně už bude v politice pořád. Čím hlasitější hulvátství, nenávisti a plané útoky prostupují politickou scénu, tím bližší a splývavější si strany jsou ve všedních dnech - nakonec se po česku sesednou ve vládní komnatě všichni a židle se už brzy najde i pro toho Grebeníčka. Zlatá slova z třicet let staré hry Václava Havla "Všichni jsme z jedné české mámy" stanou se nakonec hlavním politickým krédem. Stálo by za to napsat je na vlajku místo toho ošoupaného bonmotu s pravdou. Před Vánocemi v roce 1969 jsme hořce říkali, že nám letos už zas nadělí Ježíšek dědu Mráze. A nadělil. Zkusme si představit, že i před posledními Vánocemi toho nepříliš podařeného tisíciletí stojí u nás doma před stromkem ten hnusný východní dědek s nůší, do níž ve jménu šťastných zítřků nemilosrdně cpe všechny naše dárky a odnáší je pryč. Představa je to truchlivá, vánoční. I zpěvačce Lucii Bílé, která by chtěla do nového tisíciletí bez bedýnky s komouši, zůstanou jen oči pro pláč.

Český slovník II: Agenti
22.12.1999    Mladá fronta DNES    str. 12    Názory
    KAREL STEIGERWALD        
Ne vždy ve věci své vlastní hlouposti můžete říci, že čelíte politickým tlakům či že zvažujete podání trestního oznámení. Mnohdy, například ve věci sarajevského atentátu, vypadal byste jako blázen. V té chvíli se hodí zahraniční agent. Je to postava bez ohledu na svou neviditelnost nesmírně oblíbená. Rozkvětu doznala za komunismu, kdy se v jejím jménu i popravovalo, ale ani dnes není bez šance. Říkat o ní můžete co chcete, a dokonce můžete jen naznačovat. Vždyť jde o tajné služby a vy ani nic říci nesmíte. V tom právě je výhoda agentů a spiknutí. Platí o nich, cokoliv si přejete a cokoliv prohlásíte. S hloupým úsměvem nás okřiknete: kdybych já mohl mluvit!  Politiků, kteří sladkost agentů již okusili, je nekonečná řada a na jejím konci se nejčerstvěji třepetá Jan Zahradil. Ten si vykombinoval, že pád vlády v roce 1997 způsobily východní tajné služby. Kombinace sedí, všechno klape a zapadá do sebe jako u každé spiklenecké teorie. Konkurenční politici se Zahradilovi smějou, protože sami už zapomněli, že jejich Kalvodu, jejich Luxe i jejich Zemana "sledovaly tajné služby" nemlich tak. Nesmáli se jako dnes Zahradilovi, nýbrž lezli před veřejnost s výrazy veleknězů a pozdvihovali jakýsi nesmyslný kufřík, v němž přebýval sám duch pravdy. Odolat tomu nelze. Zahraniční agenti na sebe vezmou každý váš hřích, každou chybu či hloupost. Hodí se každému, proč je tedy nepoužívat. Když se vám potomek zaplete s drogami, je to bolestný problém - když však zjistíte, že to nastražili zahraniční agenti, problém bolí méně. A když vy přes tuto hrozbu tajných služeb z Východu nepolevíte v šíření svých zásad, stáváte se ve své bolesti dokonce jakýmsi středoevropským hrdinou. Tož si važme tajných zahraničních agentů. Buďme rádi, že je máme, a užívejme jejich dobrodiní s rozmyslem.

Komunisté jsou prostě takoví
21.12.1999    Mladá fronta DNES    str. 10    Názory
    KAREL STEIGERWALD        
I nepozorný čtenář si jistě vzpomene, kteří politici již měli problémy s tím, že pro někoho za peníze pracovali, někde za peníze přednášeli či radili, měli vlastní firmu, která za peníze... a tak dále. Někdo měl auto půjčené od bratra Helbiga, jiného svezlo cizí letadlo, třetí zasedal kdesi ve správní radě, čtvrtý dostal benzin a pátý nosí košile výhradně jen od jedné mazané firmy! Mikroskopem jsme na ně hleděli a všichni z toho měli veliké potíže. Čelili té základní otázce: Je ten politik skutečně nezávislý, či jej vydržuje ta či ona korporace? A není pak stát pro něho jen dojnou krávou? Taková podezření protrpěl si již kdekdo - a proč ne, když korupce je jednou z nejčastějších havárií demokracie. Politik v činné službě vyhýbá se jí jako čert kříži. Jen poslanci Ransdorf a Filip ničemu nečelí, nemají žádné potíže a nic si neprotrpí. Už týden je známo, že jejich firma BM-export dostane za zprostředkování prodeje lokomotiv do Vietnamu provizi, proti níž jsou nějaké karty na benzin pouhou pozornůstkou. A neděje se nic. Ale umíme si vůbec představit něco jasnějšího? Dva naši současní komunističtí poslanci, komunistický Vietnam, státní návštěva složená ze tří bývalých komunistů, polostátní lokomotivy, soukromá provize. Zkušený detektiv by řekl, zde větřím pach zločinu. Komu se tu slouží? Vietnamcům, ČKD, Ransdorfovi s Filipem? V KSČM není panika na téma naši hoši v tom lítají. Ransdorf se nehájí, neodstupuje, Filip nevzdává mandát, oba se neodříkají milionů. Dokonce nenabízejí ani žádnou výmluvu. Jsou to prostě kapitalisté. Také Zemanovi nehoří hlas hněvem nad pekelným zlořádem a nehrozí čistou rukou. A jak by také, vždyť obchod sjednávali spolu. Ani veřejnost se nediví. Leda vzdychne - co má být, vždyť jsou to všechno komunisté a ti už jsou prostě takoví. Prodat tak ty lokomotivy Kühnl, Klaus nebo Kasal, to by teprve padaly hlavy!  

Tyto komentáře vyjadřují stanovisko listu

Český slovník: Čelím a zvažuji
17.12.1999    Mladá fronta DNES    str. 12    Názory
    KAREL STEIGERWALD        
Každý, kdo byl odněkud odvolán, nevyhrál tendr, dostal méně bodů, chyběly mu dva hlasy, nesplnil podmínky či třebas zprasil Českou televizi, uchýlí se nakonec k prohlášení: Cítil jsem velké politické tlaky. Každý, o kom řeknou, že něco zvoral, ukradl, popletl, prohrál, zalhal či že byl v Bambergu, odpoví rázně: Zvažuji podání trestního oznámení na neznámého pachatele. Důveřivá veřejnost si pak může představovat, jak to u nás chodí. Pod velikými politickými tlaky páchají neznámí lidé trestné činy. Ne tak ovšem člověk, který toto odhaluje. Ten je kabrňákem. Čelí tlakům a zvažuje podání. Do svinstev se sám nezapojí. Marně mu říkáte, vy jste, pane, ukradl v šatně zimník. On odpovídá: Zvažuji podání! A je po krádeži. Nebo mu řeknete: Pro blbost jste byl propuštěn. On řekne: Čelím politickému tlaku. A co je pouhá blbost proti politice? Ale dobře, že ta slova máme. Proč by o sobě lidé měli říkat: Jsem hlupák, kterému konečně ukázali dveře, a ten zimník jsem také ukradl já. Běda světu, který chce po lidech, aby se takto drásali. Oč milosrdnější je důležitě cítit politické tlaky a zvažovat podání trestního oznámení. Jak laskavě vyhnal Zeman Lánského onemocněla mu noha, a nemohl už proto do Evropy. I ten Petr Uhl nakonec raději propustí své staré Romy a opatří si nové, prý lepší, místo aby řekl: Oni se mnou ti staří už nemluví! Nevysmívejme se. I nás jednou pošlou pryč. Ještě rádi sáhneme pak po tom exkluzivně úlevném slovníku: Politický tlak! A ti z nás, co kradou, lžou a znásilňují, jak budem panečku rádi mlžit: Zvažujeme podání trestního oznámení na neznámého člověka. My známí lidé jsme nevinní. Obstáli bychom vždy a všude. Nebýt ovšem temných nitek, které se kol nás stahují, a temných lidí, kteří je předou.

Braňme Antlovou!
14.12.1999    Mladá fronta DNES    str. 14    Názory
    KAREL STEIGERWALD        
Paní soudkyně Antlová má na krku rozsudky, které se dají obtížně spolknout. Před lety rozhodla, že ztráta důvěry ze strany KSČ je dostatečným důvodem pro ztrátu zaměstnání a před čtrnácti dny nařídila bývalým studentům, aby se omluvili funkcionáři KSČ, kterého před deseti lety vypudili z fakulty. Ministr spravedlnosti Motejl by ale nerad hon na čarodějnice.  Ministr by rád, kdyby revírníkem, který hon povede a všechny čarodějnice vyštěká z jejich státních pelechů, byli novináři. Tak to tedy ne. Kampaní, kdy "veřejnost", ulice, novináři, očistné trojky, bezpečnostní pětky či kdo další organizovali "očistu" společnosti od provinilců, užili jsme si od konce druhé světové války snad již dost. Hon na čarodějnice, v tom se ministr nemýlí, je nepěkná věc - kořistí bývají nevinní a ministr by neměl ani v dobré vůli novináře navádět. Vždyť i paní Antlová je nevinný úředník zákona. Ona jen popadne paragraf, který ani nevymyslela, ani neschválila, a přimázne jej tak přesně k případu, aby seděl. Co jí chcete vyčítat? Že se vám z jejích rozsudků trošku zvedá žaludek? Buďte rádi, že za Antlové neplatily norimberské zákony. To by byl teprve rachot. Její případ není nijak zvláštní - jen opět připomíná tu ohromnou tragédii poctivého úřednictva a neosobní služby zákonu, tragédii organizovaného násilí, mučení a vyhlazování ve jménu dobré věci a podle platných zákonů. Zločin podle zákona nepřináší žádnou vinu - jeden z nejhrůznějších objevů dvacátého století. Máme právní kontinuitu s komunismem. Platí zákon: čím menší komunistický knecht, tím ostřejší metr na něj. Jakeš je dnes už takový jakýsi srandovní taťka. O soudobých komunistech říká se už veřejně: No a co, vždyť jsou to politici jako jiní - demokraticky zvolení. Přesně podle Antlové. Zákon je zákon. Zeman jde s nimi na oběd, každý druhý s nimi pohovoří. Antlová je odsoudí nebo neodsoudí. V tomto smyslu je nevinná. Veřejnost by na její obranu měla založit výbor Zákon je zákon. A Antlová by mohla autora těchto řádků mezitím odsoudit: Jakeš není žádný srandovní taťka, nýbrž přední náš státník. A bum. Dva roky s podmínkou!

Popravený bude uzdravený
13.12.1999    Mladá fronta DNES    str. 08    Názory
    KAREL STEIGERWALD        
Prověrky byly děravé - přežilo je mnoho estébáků a jiných činitelů represivního systému. I zákony jsou "nedokonalé". Z řad státních zástupců a soudců ty lidi dnes už nesundáte. Mohli bychom k tomu udělat petici, která by podpořila vznik "prověrek tamtěch prověrek". Zvláštní rys českých moderních dějin: sled podpisů a prověrek. Na jedné straně víra, že odvážné, či alespoň patetické slovo napraví svět, a na straně druhé touha pořádně to všechno prověřit a potrestat. Je obtížné rozhodnout, zda je možné v Čechách žít proto, že to podpisování a prověřování se dělá s lajdáckým gestem - ono nějak bylo a nějak bude - či jestli je to opačně: právě pro to ustavičné lajdáctví vytváříme si částečně kruté a částečně směšné prostředí, v němž petici stíhá prověrka, prověrku podpis a všechno dohromady to má ráz neobyčejně rozmanité šaškárny. Nejčastějším uskupením občanů je petiční výbor Odejděte a prověrková komise Přiznej se. Zasedat se dá v obou. Nadělá se hodně hluku, ať už peticemi, či prověrkami, výsledek je naštěstí jeden: nic. Smyslem toho všeho není spravedlivě se s něčím vyrovnat, nýbrž dokonale vše zamotat a poplést. Komunistický soudce ani nezapírá: Odsuzoval jsem k smrti, protože mi to poručili. A my budeme donekonečna zkoumat, co vlastně provedl. Porušil pravomoc činitele nebo vraždil? Muž má pádný argument: Tak se to dělalo a dělali to tak všichni. Nu to je pravda. Dá se na ni odpovědět pouze peticí či prověrkou. Sto tisíc podpisů požádá zlotřilého soudce, státního zástupce, policajta, aby odešel ze své funkce. A když to nepomůže, nastoupí prověrka. Muž však zůstane, kde je. Prověrkou projde. To podkopává důvěru lidí v nezávislost justice, řekne zasmušile představitel justice. Ano. A nejen. Jiný muž nebude jako komunistický prokurátor zavřen, nýbrž jako zahraniční voják odškodněn. Úřady mají naději, že snad bude dříve odsouzen než odškodněn, a pak už by nemusel být odškodněn. Tento jazykolam se dá vyjádřit opačně: snad bude dříve odškodněn než odsouzen, a pak už by nemusel být odsouzen. Je možno odsoudit odškodněného či odškodnit odsouzeného? O této problematice se zmiňuje již Švejk. Odsouzený musí být nejprve uzdravený. Popravit nemocného není možné. Odškodněný popravený, uzdravený nemocný. Na středoevropské poměry nepřivyklá nátura se musí zbláznit. My ostatní to vydržíme: prověřený popravený bude uzdravený. 

Tyto komentáře vyjadřují stanovisko listu

Spatři ho: Skoupý, Bolech, Engelthaler!
7.12.1999    Mladá fronta DNES    str. 15    Názory
    KAREL STEIGERWALD        
Napsal jsem před časem malý článek s titulkem "Mladí hloupí lidé", který pojednával o extremismu, rasismu, nacismu, atd. Tři neznámí chlapci, Skoupý, Engelthaler a Bolech, článek na sebe (asi oprávněně) vztáhli, jaksi se k titulku přihlásili a podali na mě trestní oznámení pro pomluvu. Vynořily se tak zajímavé otázky. Je možné pomluvit někoho, koho člověk vůbec nezná, tedy oklikou, z druhé ruky? Trestný čin tkvěl v tom, že jsem členy občanských sdružení Vlastenecká fronta a Národní aliance nařkl z hajlování, nacismu, prosazování totality a označil je za skinheady. Další otázkou je, proč ty chlapce článek tolik rozhněval. Člověk by řekl, že je-li někdo rasistou, hajluje a vychvaluje koncentráky, nebude své přesvědčení tajit. Bude spíš hrdý a půjde si pro svou víru třeba i sednout do vězení. Mohl by se tak ve svém hnutí stát i hrdinou. A kdo rasistou není - proč by se na takový článek, který nadává rasistům, zlobil? Nabízí se vysvětlení: Oni si myslí, že jsou rasisté jakési vznešenější sorty a z ušlechtilých důvodů. Zdá se jim, že málo oceňuji jejich vznešené ideály. Policie se z problému vyvlékla elegantně. Trestní oznámení odložila, mladý Skoupý si stěžoval, ale obvodní státní zástupce stížnost zamítl, protože článek mířil na dvě organizace, nikoliv na tři mladíky. "Ustanovení trestního řádu o pomluvě nechrání kolektivy, instituce, úřady, právnické osoby a orgány, nýbrž předmětem útoku je zde pouze jednotlivec," píše státní zástupce ve svém vysvětlení. Mladíci jsou nahraní a jistě mají pocit, že je to všechno prohnilá lumpárna. Aby se mohlo úředně zjistit, jak to s tou pomluvou vlastně je, muselo by se například nařknout z hajlování, nacismu a prosazování totality přímo ty tři mladíky. Muselo by se asi napsat doslova: Skoupý, Engelthaler a Bolech hajlovali, jsou nacisté a rasisti. To by pak bylo pro policii jiný kafe. Došlo by k rozsáhlému a nekončícímu dokazování a vyvracení důkazů. Mohlo by se tvrdit, že člen či sympatizant spolku, který táhne ulicemi s pokřikem "Nic než národ", je jakýsi sirotčí nacista, zatímco křikloun sám by řekl, že svůj národ miluje a nic jiného nezná. Tvrdilo by se, že v jiné podobě heslo Čechy Čechům povzbuzovalo již naše vlastence v minulém století. Co je špatného na tom, když vás někdo vyzve, abyste byli hrdí, že jste Češi? Nu nic přece. Zvlášť komicky by působila debata o hajlování. Šlo o nacistický pozdrav, jak tvrdím já, nebo o radostné vítání přicházejícího bratrance, jak řeknou chlapci? Co je mávání na kamaráda a co už hajlování? Pro soudní znalce by to mohlo být pěkné sousto, pro publikum zábava. A svastika, ten pravěký symbol slunce? Pravěk, slavný soude, kde byli tenkrát nacisti! Cha! Mazanější oponent mohl by připomínat také Grebeníčkovy srpy, kladiva, hvězdy a možná i třešně - což to také nejsou symboly totality? Jaroslav Hašek, praotec dadaismu, mohl by české fašisty inspirovat. Když byl obviněn, že s výkřikem "Natři ho!" bil v pouliční šarvátce policisty holí, bránil se u výslechu, že nekřičel "Natři ho!", nýbrž "Spatři ho!", přičemž mu hůl jen omylem spadla na záda četníkova. Nic než národ! V české literatuře v minulém století najdete díla, která být napsána dnes, dala by lehce příčinu k vyšetřování ve věci podněcování proti skupině obyvatel. Tenkrát myslelo se - proti Němcům koná, kdo svůj národ miluje. Nekupujte u Němců, nekupujte u Židů. Česká hospodyňka. Už ta píseň Čechy krásné, Čechy mé, je ta dostatečně korektní k ostatním zemím, kde je nepochybně také hezky? Etická reklamní komise dneška čuměla by na drát! Nic lepšího by ty tři chlapce nemohlo potkat než nějaký větší proces. Trest byl by nakonec rozpačitě nepatrný, ale té slávy! Mohli by veřejně demokracii vyprášit kožich. Žalobce by se marně snažil je lapit, tři zajíci by mrštně unikali, jak výše popsáno. Natři ho, spatři ho, skloňovalo by se ve všech pádech. Je to odvěká strast demokracie: má nějakou, byť třebas zákonnou mocí zarazit hnusné rejdy nepřátel demokracie a svobody, nebo i jim dopřát dobrodiní svobody? Základní námitka: co je hnusný rejd nepřátel svobody a co je naopak už svobody potlačení? Aha! A všimněte si: extremisté slibují, že místo "prohnilé" svobody zavedou ráznou rukou "pořádek", ale sotva se jich, byť lehce dotknete, hned se dovolávají ochrany svých svobod jako nějací liberálové! Co nám slibují sebrat, sami rádi užívají naplno! Zvědavost mi však nedá. Jak by si náš soud asi poradil? Napíšu přímo, aby se státní zástupce příště nevytáčel: Pokud Skoupý, Engelthaler a Bolech jsou členy či sympatizanty spolků Vlastenecká fronta či Národní aliance, jsou také naciofašisty, rasistototalitáři a hajlovníci. Rozhodně si vyhrazuji alespoň tolik svobody názoru, co mají členové těch násilnických hnutí. Nic než národ, natři ho, spatři ho, vítězství zdar! Ještě jednou: Skoupý, Bolech, Engelthaler! A uvidím, co bude dál.

Král Ubu na sjezdu
6.12.1999    Mladá fronta DNES    str. 06    Názory
    KAREL STEIGERWALD        
Z vystoupení básníka Egona Bondyho na sjezdu KSČM možná nemá radost ani Ransdorf, ani Grebeníček. Jeho ostrá řeč se jistě nehodí do jejich dnešního krámu. Naši komunisté se chystají zmocnit příštího tisíciletí, mají Program obnovy a vyslovují všelijaká nesmyslná sousloví typu "plánovité řízení tržních vztahů" či "rovnoprávnost všech forem vlastnictví" nebo "revize restitucí". K tomu chrlí hromady čísel a procent. Předstírají, že jsou to učenci, ačkoliv jde jen o čerty v obleku. Tváří se přívětivě a marxistickým teoriím se vyhýbají jak kříži. Zastavit hospodářské zaostávání naší země za vyspělým světem by chtěli těmi prostředky, jimiž je způsobili. Kolchozy už nechystají. Podobně jako Gottwald před rokem 1948 se neohánějí marx-leninskými výhrůžkami. Říkají: naše rodná vlast. Mluví nejasně, všeobecně, rádi by se zastali "poctivého pracujícího", dál do džungle marxismu se zatím nepouštějí. Gottwald ještě v březnu 1948 říkal, že každého provokatéra, který by tvrdil, že "budeme zavádět kolchozy", mají sedláci vyhnat ze vsi, a Grebeníček by to dnes s úsměvem potvrdil. Dnešní komunista musí postupovat opatrně, ke svým radikálně, stalinsky, k veřejnosti medově, s liščími sliby. Bondy, poslední marxista levý, to je ovšem onačejší káva. Komunisty na sjezdu musel nadchnout i poděsit. Hlavním cílem USA je globální genocida. AIDS finančníky zklamalo, protože se šíří moc pomalu - oligarchie nasadí bojové viry se schopností identifikovat barvu pleti. Varoval před ochabnutím třídního boje a zánikem revolučního programu. Jen Marx odhalil cíle finanční oligarchie a nastínil účinný boj proti ní. Bojový virus finanční oligarchie - to zní jak pokřik krále Ubu. Jak by to asi znělo z vlídných úst mazaného Grebeníčka? Bondy je podivín, kuriózní postava z bohémského podhoubí, vizionář a prorok, kterého by dal zavřít asi i sám Marx, protože jej bere doslova. Umí říci svoje a nebojí se. A Grebeníček aby teď jaksi blekotal omluvy, že čeští komunisté nevěří na finanční viry a vědí, že USA nechystají genocidu. Nakonec aby toho Bondyho, posledního komunistu světa, zas vystrčili do předpokoje. Bondy čeká revoluci, naši komunisté už dávno ne. Pro předáky a poslance je komunismus pěkné živobytí, pro zlobné lidi zas chrám útěchy. Co tedy s Bondym na sjezdu KSČM? 

Tyto komentáře vyjadřují stanovisko listu

Vzpomínka bude pěkná
4.12.1999    Mladá fronta DNES    str. 14    Názory
    KAREL STEIGERWALD        
poznámky 

Žádné prověrkové komise ani nějaký lustrační zákon nezabránily tomu, abychom se nedočkali skutečnosti dosti nepříjemné: po promítání vzpomínkových programů z listopadu 1989 se musí ze svých nynějších postů děkovat tehdejší policisté. Je to jakoby jednoduchá situace: Ten pán tehdy vedl jako policajt mlácení demonstrantů a dnes je policajtem demokratického státu. Klape to dohromady? Proč nám dnes má dělat četníka tehdejší policajt? Na tuto otázku se dá odpovědět všelijak. Jedna odpověď je nepominutelná: To jste vy, komise, nevěděly, že ten pán nemá být v nové době policistou, protože je ve starých časech jaksi - zabředlý? Nu, jak říkáme my z Východu, znáju, něznáju. Pak je tu ovšem ta hlavní otázka: K čemu vy, komise, jste?  Skutečnost, že parlament schválil zákon o nepromlčitelnosti někdejších komunistických zločinů, je povznášející. Skutečnost, že to nebude mít žádný praktický význam, je povznášející méně. V budoucnosti si budeme říkat: Víte, jak jsme tenkrát - koncem devadesátých let - komunistům řekli ne! To bude pěkná vzpomínka. Krom nás nebude si ji nikdo pamatovat.

Plané chvástání?
2.12.1999    Mladá fronta DNES    str. 12    Názory
    KAREL STEIGERWALD        
poznámka

V houšti nepěkných zpráv jedna dobrá stojí za zaznamenání. Egon Lánský je připraven vzdát se imunity, pokud by mělo být zahájeno jeho trestní stíhání v souvislosti s kontem v Rakousku. To je mužné rozhodnutí. Je třeba k němu říci: Lánský, výborně! Všechno se prošetří, rozsoudí, vzduch bude čistý a z nejasna stane se jasno. Pan Lánský, možná, přejme mu to, ukáže se nevinným. Dal by tak pan Lánský pěkný příklad korektnosti mnoha jiným. Důležité je, aby se to teď, na dobré cestě, zas nějak nezvrtlo. Aby mohl být pan Lánský obviněn, musí být bez imunity. Možná, že ta formulka "jsem připraven se vzdát, pokud bude zahájeno", by mohla být čertovým kopýtkem typu "nevzdal jsem se, protože nebylo zahájeno". A zahájeno nebylo, protože se nevzdal. Podobné sliby pan Lánský už dříve dával a bylo to jen plané chvástání. Tomu by měl čelit. Třebas tím, že se imunity vzdá už od zítřka.  Tak vida, píšeme o panu Lánském pochvalnou glosu, a takhle to dopadne!

Smíchu a zlobení plné Vánoce
1.12.1999    Mladá fronta DNES    str. 16    Názory
    KAREL STEIGERWALD        
Muž, který v padesátých letech usmrtil na hranicích příslušníka sboru SNB, aby se uchránil před mučením a vězněním, je i dnes jakýmsi pachatelem. Muž, který v období komunismu pracoval pro americkou rozvědku, je i dnes jakýmsi pachatelem. Studenti v Brně se podle soudního výroku omluví tajemníkovi KSČ, kterého vypudili před deseti lety ze školy. Cibulka vydává seznamy agentů StB  - jako vhodný dárek pod stromeček. To jsou samé pitoreskní informace. Jak to, že muž, který v sebeobraně usmrtil člena SNB, když byl nezákonně zajat a vlečen do vězení, aby tam byl mnoho let mučen, je stále pachatelem? Jak to, že muž, který bojoval za svobodu proti totalitě jako agent (rozuměj: rozvědčík) demokratické tajné služby, je dodnes pachatelem? Jak to, že soudu projde beztrestně do nebe volající nemravnost - totiž to, že uloží studentům omluvit se za výkon svobody slova, jímž bezpochyby je i veřejné vyjádření nedůvěry někoho někomu. (Jestlipak lapí týž soud aktéry nynější studentské výzvy a jak asi bude soudit ten nekonečný proud veřejné debaty, v níž, jak z podstaty demokracie a svobody plyne, ustavičně někdo někoho nějak posuzuje?) Jak to, že pan Cibulka vydává knižně to, co stát považuje dodnes (!) za tajné? Jak to, že kniha fízlů, agentů a estébáků není už dávno veřejná? A když už tak pěkně vzpomínáme, koruna toho všeho: jak to, že stát (také dodnes) vlastní celé soubory informací o občanech, které si (předešlý stát) opatřil protiústavními, nedemokratickými, nedovolenými prostředky? Používá je dodnes, či na nové použití čekají? Slavný svobodný státe, vrať databáze a mikrofiše, či jak se ty hnusné sklady uloupených informací jmenují. A neříkej, že máš zákon o archivnictví či něco podobného. Držíš informace, na které podle ústavy a Listiny lidských práv a svobod nemáš právo. Vrať je občanům, jsou jejich. (Divná sprostota: když chceš opis, zaplať!) Ale je marné a směšné takto hořekovat. Jsme spíše Švejci než lidé práva a zákona. Koupíme si Cibulku, mezi agenty připíšeme strejdu Jirku a šup s knihou pod stromeček. Smíchu i zlobení budou plné Vánoce. Tak se jmenuje náš právní pořádek. 

Tento komentář vyjadřuje stanovisko listu

Zeman se klofe do helmy
29.11.1999    Mladá fronta DNES    str. 08    Názory
    KAREL STEIGERWALD        
Miloš Zeman uvítal, že byl jeho bývalý ministr Svoboda zatčen. Už před rokem si podobnou událost přál. Řekl tehdy: "Tím bude podán důkaz, že se nejedná o akt politické msty, ale o boj proti ekonomické kriminalitě." Důkaz byl podán. Padni komu padni. Zeman se raduje, jako kdyby mu stoupla procenta. Rozhodně má pravdu a jeho úvaha je logická. Nedomyslel ji důsledně až do konce. Ještě přesvědčivější důkaz než zatčení jednoho ministra by totiž logicky přineslo zatčení dvou ministrů. Nastala by situace dvojnásob přesvědčivá. Zatvrzelým pochybovačům by však stále více otvíralo oči stále častější zatýkání dalších a dalších ministrů. To už by i nevěřící Tomášové museli uznat, že akce čisté ruce není nějaká zmanipulovaná hloupost, nýbrž objektivní boj proti ekonomické kriminalitě. Zatčení samého Miloše Zemana by podalo důkaz jaksi kardinální! S konečnou platností by se rozprášily všechny pochyby o akci čisté ruce. Bylo by zajímavé zjistit, zda by takový pádný a logický důkaz Zeman uvítal. Pokud by události šly tímto směrem, nemuseli bychom mít o akci čisté ruce strach. Nastal by ovšem problém s jiným bonmotem Miloše Zemana. Říkal před časem, že vláda, která mezi sebou toleruje zloděje a tuneláře, je objektivně vláda zlodějů a tunelářů. Vláda se tak ocitá v kleštích dvou výroků svého předsedy. Chválí si sice zatčení exministra, protože to zvyšuje její důvěryhodnost, ale na druhé straně tu vládu sám předseda musí označit za vládu zlodějů a tunelářů. Bonmot je rozhodně krásný výkon lidského ducha. Zacházet se s ním však musí opatrně. Často váš peprný výšplecht obletí svět a klofne do hlavy zase jen vás. Ještě že Miloš Zeman nosí helmu.

Děkujeme, třpytivé nové tváře
27.11.1999    Mladá fronta DNES    str. 14    Názory
    Karel Steigerwald        
podhled 

Sestavuji ostrý pamflet "Prosím, přijďte!" Mám na mysli příchod nových tváří. Pociťuji totiž jistou nedostatečnost předešlého pamfletu "Děkujeme, odejděte!". Jako by byl necelý. Odchod starých tváří, budiž, prosím, ale kdo přijde? A bude někdo vůbec chtít? Co když řekneme, prosím, přijďte, a ono nic. Ticho. Nebude zájem.  Pamflet se mi nepíše lehce. Co mohu novým tvářím slíbit? Vlastně jen jediné. Od rána do večera jim bude veřejnost říkat: Vy blbci. A oni, za odměnu, smějí si přivodit infarkt v nekonečných politických hádkách o záležitostech, které je dílem nezajímají a kterým dílem nerozumějí. A po pěti, šesti či sedmi letech, až je v tom věčném cyklu mezi "Děkujeme, běž" a "Prosíme, přijď" vystrčí ven, zůstane po nich jediný výsledek práce, na nějž budou právem hrdí: prosadili snížení pohřebného pro bezdětné zesnulé. A v parlamentních kuloárech na ně vzpomenou přezdívkou "Rakvář". Rád bych slíbil víc. Nějaký chyták. Aby nová tvář sedla na vějičku. Slíbím krásné lehkomyslné ženy. Víno. Bohatství. Cetky. Kožený kufr. Možná manželství. Někteří lidé se v politice provdali či oženili. Ale uvěří mi někdo?  Nejsem si jist, kdo se přihlásí. Buzková, Bursík, Mlynář, Langer nebo ten mladý šlechtic? Ale to přeci nejsou nové tváře, nýbrž staré známé firmy. O nové tváře je obrovský zájem, protože je jich mizivé množství a protože je neznáme. Jakmile je totiž poznáme, stávají se tvářemi starými a je pomalu už načase, aby šly.  Nikdo se asi nepřihlásí. Ale kdyby se přihlásil, bylo by to ještě horší: nová tvář, která by opravdu projevila zájem o tak potupné a nepřitažlivé zaměstnání, musela by být podezřelá. Nechce ona náhodou vytunelovat Libverdu? A ne-li, co to musí být za člověka, který chce pracovat na tak hanebném místě? U nás je jen jediný člověk, který říká: Chci být politikem. Ostatní to dělají jaksi, že musí, kvůli vlasti, dočasně, než budeme z nejhoršího venku. A vzpomeňte na toho Fischera: jaký to asi je lehkomyslný podnikatel, když vyplýtvá několik milionů jen proto, aby byl půldruhého roku senátorem, a jen proto, aby se v novinách o sobě dočetl: Kam se to, chlape, dereš do výboru! Pamflet přesto zveřejním. Ať to máme celé. Děkujeme, prosíme, přijďte, jděte, nazdar, bazar. Jsme jako ti ostrované, kteří si zrobili ze slámy letadla US AIR FORCE a vzývají u nich božstvo jménem CARGO. Věří, že tak zas přilákají ty velké stříbrné ptáky, kteří za války u nich měli vojenský sklad se spoustou krásných třpytivých věcí. Píšu pamflet a dívám se na nebesa. Přibližují se jakési malé tečky. To už letí nové třpytivé tváře?

Česko a žactvo
26.11.1999    Mladá fronta DNES    str. 12    Názory
    KAREL STEIGERWALD        
Ministr školství doporučuje školám vést žactvo k používání názvu Česko. To může mnohé, zejména starší spoluobčany zarmoutit, a jistě se opět rozhoří spor. Česko mnohým připomíná protektorát, totiž Hitlerovo oblíbené Tschechei. Podruhé se to slovo objevovalo za ruské okupace, kdy země pozbyla poslední zbytečky vlastní suverenity. A to se právě chtělo v obou případech tímto neobvyklým a dosud neužívaným tvarem vyjádřit - Čechy, země Česká, bez svobody. Jazyk je vždy citlivý seismograf, na novou skutečnost hledá si nová slova. Dnešní, už třetí "Česko" je dědictvím jakési politické nacionální hyperkorektnosti z dob pomlčkových sporů, štěpení Československa a vzniku "moravistických" vášní. Jak spravedlivě vyjádřit, že součástí země České je zem Moravská a Slezská? Jak se vlastně jmenuje naše vlast, ty krásné země Koruny české? Tak se opět objevilo Česko jako pokus o společný název pro všechny tři: Čechy, Moravu a Slezsko. (Přesněji - kousek Slezska.) Kdo je mladší, má jiné vzpomínky a jiné emoce. Název Česko jej už neruší, řadí jej samozřejmě mezi Polska, Holandska či Norska. Hledá praktické vyjádření skutečnosti, kterou jinak musí říci opisem: Jsem z České republiky. Čechy Čechům, křičí holé lebky. A co Morava? zeptají se lysí Češi z Moravy. Lebky by měly korektněji řvát: Česko Čechům! A co by řval německý ploskolebec? Tschechei Čechům? Nebo Böhmen Čechům? Či dokonce Böhmen Böhmům? Potíže s názvem vlasti jsou rozhodně pěkným tématem pro žactvo. Doplní si vzdělání. České dějiny, poutavé osudy země, jak se to vše v těchto potížích zrcadlí! Možná, že se časem Česko prosadí. Šanci na to má, je to slovo praktické. Možná ale, že se prosadí nějaký jiný název. Nebo vše zůstane při starém. Jazyk ví víc než my. Proč se však do toho plete ministr školství? Chce snad určovat, kudy dál půjde český jazyk? Vždyť jazyk půjde svou cestou jako vše, co oni řídí. Je to ale dnešní vládní styl vstupovat do sporů, které není potřeba řešit. Které řešit vláda ani nemá, ani nesvede. Když se vláda do problému Česka opře, může se lehce dočkat, že se místo Česka prosadí jiný výraz. 

Tyto komentáře vyjadřují stanovisko listu

Za časů Leopolda Hilsnera
23.11.1999    Mladá fronta DNES    str. 12    Názory
    KAREL STEIGERWALD        
Jak se to pěkně sejde. Dopoledne si čteš o hilsneriádě, má teď stoleté výročí, a v noci se díváš na televizi, kde vidíš mnoho estébáků i esenbáků bít lidi. Po deseti letech - a žádný soud toto sám dodnes neviděl, napadne tě. Bijící muži asi proto běhají po svobodě. A pak si vzpomeneš, cos četl. Estébáci deset let čekají na svůj trest, Hilsner sto let na rehabilitaci. Vychutnejme si spravedlnost!  Hilsner to před sto lety vzal zkratkou, polem a přes les. Byl to podivný mužík, nachýlený, zmatený, uhýbal očima. Vraždu Anežky Hrůzové spáchat prý mohl. Časově a místopisně by to mohlo vyjít - neměl chodit zkratkou. Navíc byl jaksi také i Žid a Židé - však víme - byli přívrženci Němců, cizinci, cizáci, pijáci křesťanské krve. Uznejte sami, to nemohlo být jen tak, že Hilsner šel právě poblíž místa, kde Anežku kvůli krvi rituálně podřízli! Zastal se jej jen Masaryk, cizí a cizácký profesor, přišel z Vídně a Lipska a z Ameriky, sám zaplacený Židy, hanobitel Rukopisů a českého národa. Není divu, že se Hilsnera zastal. Říkal: Rituální vražda je středověká pověra. Chtěl dopravit český národ ze středověku do Evropy. Je to asi věčné české téma - chodit do Evropy! Rozhodně hilsneriáda byla před sto lety na té cestě podivná zkratka. Že celá Hilsnerova aféra byla hnusným výronem českého antisemitismu, že rituální vražda je nesmyslná pověra, prosadilo se až po mnoha letech. To už byl Masaryk tatíčkem, prezidentem osvoboditelem a všichni jej měli rádi. Hilsner žil (asi pro jistotu) pod jiným jménem ve Vídni a prý mu byla na přání tatíčka Masaryka vyplácena z vyslanectví jakási pomoc. Zvědavce ještě zaujme, že Hilsnera nebylo možno rehabilitovat - my Češi jsme nemohli nic dělat, protože rozsudek mohl zrušit jen Kasační soud ve Vídni. Jak klikatá jsi, spravedlnosti světská. Vždyť ti estébáci bili podle zákona! Na Hilsnerově aféře je zajímavé také toto: což máme dnes mluvit a psát, že mnozí naši přední velikáni byli kdys nacionalističtí antisemité? Že studentstvo vypískalo přítele židáků Masaryka? K čemu by to, prosím, bylo? Komu by to prospělo? Každý z nás Čechů nosí v tornistře demokracii. Hus, Žižka, Palacký, Havlíček. Naši spisovatelé! Buditelé, otcové národa! Proti všem, Temno, jak lvové bijem o mříže! Hilsneriáda, zlá věc? Ale jděte, vždyť my sami jsme byli žalářováni! Pravda vítězí. Rozběhne se - skokem, úder a kop. A zpět do kordonu. Pak zaútočí druhý. A tři bijí ležící postavu. A tak dál, jen dál, kupředu a zpět, uplynulo deset let. Hilsner čeká už sto let - ale je na tom dobře. Zdá se, že za jeho záležitost mohou ve Vídni. Bijící estébáci a esenbáci na svou Vídeň deset let už čekají. Je v tom i jakási nechtěná komičnost. Po sto letech rehabilitovat Hilsnera? A skákat po hřbetě nějakých krvechtivých estébáků, posledních strejců v řadě? Ostatně i věc estébáků jde dopředu pěkně: Estébáci, nevíte prosím vás někdo, co to bylo? Nebylo to cosi za časů Hilsnera?

Zeman nad vodami
17.11.1999    Mladá fronta DNES    str. 14    Názory
    KAREL STEIGERWALD        
Oborem, v němž sociální demokracie a nyní i její vláda nejvíce vynikají, není ani přátelství, ani solidarita, nýbrž spiklenectví. Je to rys u sociální demokracie neobvyklý. Zdobívají se jím všelijaké politické strany z pološera, různé ty Národní aliance či Svazy pro pravdu a nic než pravdu. Naši republikáni byli dobrými spiklenci. Také komunisté. Téma spiknutí je v oblibě i u obyvatelstva. Miloše Zemana přitahuje asi právě z toho důvodu - je populární. Lidé často věří, že všechno je odkudsi kýmsi tajně řízeno a zaplaceno, 17. listopad i prodej bank, náš vstup do NATO či výsledky voleb. Vzpomínejme. Tajně se plížil k Vlčkovi do bytu na schůzku s Kalvodou a v předsíni hned spatřil ze zdi trčet odposlech! Blamáž: šlo o zvonek. Tajně jel s Vlčkem do Bambergu na tajnou schůzku pro Tajné materiály. Blamáž: jednal s cvoky a nepoznal to. Tajných dokumentů o sledování politiků měl plný kufr. Blamáž: nepoznal, že v kufru nosí hlouposti! A nejčerstvěji: plíží se s Vlčkem do hostince na tajnou schůzku s Junkem kvůli tajným benzinovým kartám z Chemapolu. Blamáž: hostinská jej pozná i po letech podle toho, že si dal dva panáky, a tak na něj praskne další lež: o kartách se prý dozvěděl až z novin! Pro tajemství a spiklence je ochoten zostudit se s Vlčkem kolikrát budete chtít. Spiklenectvím zatížil celou svou stranu. Na jeho vládu se bude dlouho vzpomínat nikoliv jako na čas socialistických výstřelků, nýbrž jako na čas poblázněných fantastů, dobrodružně obcujících po spiklenecku s kýmkoliv. Je to škoda. Miloš Zeman nikdy neuvěří, že politika není o tajemstvích, o spikleneckých schůzkách a podplacených novinářích. Že je to převážně normální, veřejná činnost, při níž lže se jen někdy. Vsaďme se, že koncem tohoto týdne bude říkat: Změna vlády není nutná. Pan Šula již koupil vedle Machaté dalších jedenáct opozičních poslanců! Mám v rukou seznam jmen i částky! Seznam ani částky nikdy neuvidíme. Zato Zemana budeme vídat ještě dlouho. Asi jej drží nad vodami nějaká tajná spiklenecká společnost. 

Tyto komentáře vyjadřují stanovisko listu

Plyšák na pódiu
16.11.1999    Mladá fronta DNES    str. 12    Názory
    Karel Steigerwald        
podhled 

Nakonec je to, jako to vždy bývalo. Brána z chvojí. Prapory, hudba, pódium s řečníky. Kladení věnců. Oheň plane, svíčka hoří. Výstava fotografií, vzpomínky účastníků, z nichž někteří se neúčastnili. K věci to patří. Koncert filharmonie. Happening zpěváků a výstředníků. Sousoší: student, herečka a disident. Odkaz. Vdova po hrdinovi. Byli jsme na historické křižovatce. Jak se po minutách stalo, že jsme zvítězili! Nikdy nezapomeneme. Škoda, že nemáme žádné padlé, to by dnes rozhodně vypadalo lépe. Vědecká konference na téma "Odkaz plyšáku". Tři diskusní panely: Poučení pro dnešek. Dali jsme vám svobodu. Zvonky, klíče a frťany. Poznatek z konference: musíme stále dál a hlouběji, abychom. Vize nové generace. Jak Pepa s Mařkou bourali komunismus - panelová diskuse. Vystoupení západní orákule: O vaší zaostalosti aneb co ještě musíme udělat, abyste byli jako já. A zas hudba. Kantáta Zachránil to třetí Vašek a promítání v televizi: Skrze majora Zemana poznej sebe. Oslavy skončí slibem věrni zůstaneme. A k tomu patří: Ukradli nám revoluci. Výmluvné prohlášení v televizi: Jsem zklamán, proto se ničeho neúčastním a mlčím! Kde jsou naše ideály? V čele jsou zaprodanci, zloději a lidé, kteří se klaní penězům. Vše bylo domluveno předem. Zalykáme se hnusem. Věřím už jen tomu, že musí přijít noví lidé, kteří ty staré smetou. Pak teprve bude dobře. Takto jsem si svobodu nepředstavovala. Nejvíc jsem se zklamala ve Václavu Havlovi, protože si vzal tu Veškrnovou! Náš člověk svobodu nepotřebuje, svoboda je dobrá jen pro ty v Praze. Za socialismu bylo líp, ale ještě líp bylo za Masaryka. Nejlépe však bylo za Rakouska. Víte, co stál tehdy rohlík? Ale je marný to těm nahoře říkat. Já nic oslavovat nepůjdu, nemám co. Za Jakeše jsme se švárou dovalili z fabriky na chatu tři fůry hoblovaných prken a dneska jsem nezaměstnanej. Tomu říkáte svoboda? Je to všechno hnus. Komunisti byli sice parchanti, ale tohle by netrpěli. To se nám ta svoboda tedy moc vyplatila. Tak se do durové tóniny oslav mísí mollový brekot. Na otázku, co komu "plyšák" přinesl, odpovídá se v této disharmonické produkci obtížně, protože odpovědi jsou možné pouze dvě: ta horní, z oslav, a ta spodní, z hluku hostince. Kdo by měl nějakou třetí odpověď, bude přeslechnut. Naše skutečnost se vždy skládá z nesmírně závažné velikosti, která odhalila naši zásadní hlubokost, před níž svět užasl, a současně také ze strašlivého řevu, že vše již na těle i na duchu rozkradeno jest. To první je obsahem oslav, to druhé ale také. Nakonec to není mnoho různých pohledů a úsudků, nýbrž jen dva postoje: nafoukaný vašnosta a reptal z čeledníku. Na pódium lezou oba a oba za sebou táhnou věnec od stejného zahradníka. S takovou intelektuální výbavou se oslavy nedělají asi dobře. Dech nabíral se od léta. Zítra, sedmnáctého plyšáka dopoledne, to vypukne naplno. Hrát bude Martinů, Beethoven a Všichni slušný lidi. Vstup zdarma. Račme vše oběhnout, zanadávat si a nadmout se pýchou. A pak zpět do čeledníku.

Truhlář mávl křídly
9.11.1999    Mladá fronta DNES    str. 12    Názory
    Karel Steigerwald        
podhled 

Včera tomu bylo již šedesát let, co v mnichovské pivnici jeden německý truhlář netrefil Adolfa Hitlera. Jeho bomba vybuchla, pobila kdejakého nacistu, Hitlera ne. Byl už sedm minut pryč. Bože náš, obyčejných sedm minut! Toto kulaté výročí je příležitostí k fantazírování. Co by se stalo dál, kdyby truhlářova bomba trefila cíl? Pro Hitlera by to jistě bylo štěstí. Němci by na něj vzpomínali jako na jakéhosi otce sjednotitele a spásonosného taťku, kterého bohužel nepřátelé zabili dřív, než stačil dostavět dálnice a než se projevily jeho blahodárné plány. Jen někteří osvícenější by připomínali jeho podivínský sklon nadávat na židy, ale mávlo by se rukou: každý má něco. Hitler by dodnes měl všelijaká náměstí, aleje, třídy, sochy, a inu, jak jinak, zbylo by i "Hitlerovo počasí". (Hitlerovo počasí je, když prší jako z konve, náhle přijde Hitler a vyjde slunko). Zkrátka, měl by pěkný flek v dějepise. Nebylo by druhé světové války, Němci by ji nemuseli prohrát a pak v důsledku té prohry nesmírně zbohatnout. Možná by zůstali dodnes chudí, s hrachovou kaší a štruksovými gatěmi. A v tom čase zlověstného letopočtu 1938-1945 muselo by se stát něco úplně jiného. Na tom by tratil Josef Stalin. Nestal by se slavným vojevůdcem a vítězem největší z válek. Jeho vojska by nevstoupila do Evropy. Gottwald nebyl by nikdy prezidentem, zato Milada Horáková mohla žít téměř dodnes. Husák neklaněl by se při rehabilitačním znovupohřbu urně se jménem Vlado Clementis - s hořkým vědomím, že popel přítele rozvál vítr u Benešova. Otázkou zůstává, co by se po zabití Hitlera v roce 1939 tedy stalo. Potkalo by nás, místo světové války, holocaustu a rozmachu komunismu, něco ještě daleko horšího? Co si představit ani neumíme? Vždyť už to, co se skutečně stalo, je mimo vši představivost! Nelze tedy vyloučit, že nás Hitler se Stalinem - hrůzo hrůz uchránili od ještě většího pekla. Ale možná, buďme spíše optimisty, že v Bratislavě by nedávno umřel hodný advokát Husák a Miloš Forman by se nestal světoznámým režisérem, protože by nikdy neemigroval, nýbrž by po strýci co dvacetiletý převzal obchod textilem v Blansku, kde by třeba zaměstnával popletu příručího jménem Vasil Biľak. A také dnešní komentář Martina Komárka o Benešových dekretech nemohl by být napsán. O čem by asi Komárek včera psal? O myslivcích! Toto všechno měl v rukou (a v bombě) právě před šedesáti lety jeden německý truhlář. Pomyslet na to je oslňující. Hrozné je, že Hitler měl smůlu a zůstal naživu. Ty souvislosti! Znáte to: motýl mávne křídly a změněn svět!

Kotelna, futra, právní stát
5.11.1999    Mladá fronta DNES    str. 12    Názory
    KAREL STEIGERWALD        
Opakujme už pošesté, co každý ví: Jeden propustí druhého, protože jednal o dostavbě kotelny. Druhý mu vyhoví, protože pochopil jeho důvody. Že se jedná o velmi vážné obvinění z hnusného trestného činu vyděračství, nevšimnou si svorně oba. A přitom jak vysocí lidé: první je předsedou vlády, druhý mu radil. Třetí je unavený a stoná, a odejde tedy z ministerské židle, že stoná a unavil se. Proč - tak podezřele - dostal devět milionů? Do toho nikomu prý nic není. Čtvrtý prý zašmelil jakýsi černý dům, pátý měl krást benzin. Co by to komu udělalo - znát rozsudky, vědět vinen, nevinen? Rozsudky však nejsou. Už se neví, že rozsudek je očista. Je to takto: na politiky se vrší již léta obvinění za obviněním, jednou důvodnější, jindy méně. Tu a tam některý z politiků zmizí, častěji se však jen ožene rukou. Lži, řekne a vymyslí si, že mluvil o kotelně, že je už stár nebo že novináři jsou hnůj. A slíbí věc vysvětlit v prosinci. Podezření se prověřují. Pracuje se na nich. Svědek nepřijde. Spis je chabý, vyšetřovatelé si jej předávají v horečné zmatenosti. Jednou řeknou: Dostane asi dvanáct let. Příště se opraví: Byl to kapesní delikt. A tak se zamlžené polopříběhy Lotynek, vil ve Švýcarsku či kont ve Vídni, vyděračských telefonátů či polomrtvých dárců stávají jakýmsi veřejným vlastnictvím - jako kvalitní materiál k šálení veřejného mínění, k útokům na politické nepřátele. Proti tomuto stavu se už skoro nereptá - každý má v torničce nějaké příhodné bláto. Jediný, kdo z těchto historií kupodivu nemá ostudu, jsou orgány činné v trestním řízení. Zkuste jim něco vytknout, ohradí se proti vměšování: Jsme nezávislí a spravedlnost neuchvátáme! A přitom - kdo jiný by měl k většině hnusných politických kauz přiřadit věrohodný závěr? Na místě jsou pochyby. Je policie nezávislá? Nebojí se soudy politických kauz? Vsaďme boty, že i štiřínská nepěknost se utopí v záplavě žvástů. Místo trestajících či osvobozujících rozsudků jsou demagogům dveře otevřeny dokořán. Delikt politiků se řeší - zas politiky. A to je zhoubnější než ten delikt sám. Žádný div, že vyčerpaný Zeman už se ani nezmůže na slůvko: to se musí vyšetřit! Myslí, že vyšetřovatele i soudce nahradí jeho bujná věta: Vyrazil jsem s chlapíkem futra.  Ano, opakujme pošesté: právní tento stát ještě není.

Nyní jsme však cizími rozkošemi rozrušeni
3.11.1999    Mladá fronta DNES    str. 14    Názory
    KAREL STEIGERWALD        
Bavit se ustavičně jen o Zemanovi je tísnivé. Pro poučení si můžeme dojít i hlouběji do dějin. Zjistíme, že příliš mnoho nového neprožíváme. Průmysl nemá potíže jen dnes. Již mezi léty 1471-1526, v jagellonské době byla charakteristickým rysem českého průmyslu mizerná kvalita, neschopnost konkurovat, značná nehybnost a stagnace. Bohuslav Hasištejnský z Lobkovic si stýská: "Z tolika tisíců řemeslníků mechanických nenajdeš zvláště výtečného." To samozřejmě zpochybňuje tezi o zlatých českých rukách. Že neplatí dnes, to už víme, ale kdy tedy platila? Německý humanista J. Cochlaeus v roce 1512 klade německé vynálezce do čela celé Evropy. Území kolem Norimberka a Augšpurku, Porýní a okolí Cách v technologii průmyslové výroby předstihovala ve všech směrech České království nejméně o jednu generaci. Hospodářské zprávy z oněch dob jsou nelichotivé, avšak znějí dnešnímu uchu velmi povědomě. Člověk má až pocit, že jagellonskému věku předcházelo nějaké komunistické panování s železnou oponou a pětiletkami. Dokonce i Litoměřické pivo v té době "smrdí bahnem a dýmem". Dobrá zpráva je vzácností - ve Štrasburku si například pochvalují české destilační křivule. Jinak jsou "Čechové hloupí na mnohá řemesla, zvláště co se tkne hor, k horám a k hutěm". Jakési husitské pětiletky skutečně přetrvávaly: mocnou překážku zdravému vývoji řemeslné výroby položily cechy tím, že houževnatě a slepě trvaly na tom, aby se cechovním mistrem mohl stát jen ten, kdo se hlásí ke kalichu. Nekališníci byli z výroby vyloučeni. A to jsme se ve škole učili o pokrokovém husitském hnutí. Nechuť ke kapitalismu byla obrovská. Čteme z té doby stížnost, která reaguje na drobné zlepšení obchodu a brilantně vyjadřuje názor nejméně polovičky dnešního voličstva: "Naši otcové, pokud se ještě v zemi neobjevovalo takové množství kupců, měli silná těla, připravená snést námahu... Nyní jsme však cizími rozkošemi rozrušeni." Kupectví bylo považováno za hříšné a neřádné zaměstnání. Lichvář je horší než zloděj, je to větší hříšník než Žid, než vrah, než Jidáš. Ba je větším nepřítelem křesťanů než sám ďábel. Peníz "ve všem špic drží" a je příčinou národního neštěstí. Dnešní politici dokážou tyto informace jistě ocenit - dobře vědí, kolik hlasů na tyto středověké ideje získají! Čechy a Morava ležely na periferii všech živých obchodních spojnic. Zlatá stezka na Šumavě zarostla chrastinami. Český obchod zdaleka nedosahoval intenzity a úrovně obchodu západoevropského a italského, avšak předčil obchod zemí východní Evropy. No vida. Monopol, skupinový egoismus, vyřazování konkurence - to vše bylo provázeno mocnou ideologií "starobylých tradic". Cechy zakazovaly nové technologie: "Poněvadž toho prvé nebylo a to řemeslo počestné živilo se bez toho mnohá léta až dosavad." V "Hádání Pravdy se Lží" je vážnou obžalobou "dělného lidu", že se nechce spokojit se starobylým během poměrů a že se chtivě přimyká ke všemu, co se zdá být "div nový". Soud vždy rozhodne bez rozpaků proti tomu, kdo novoty zavádí a prosazuje. Důvod? "Jest toho prve nikdá nebývalo!" Novoty nejsou nic než nemravnost. Poctivostí proti modernosti! Jako bychom to neznali. Důležité je i toto: obyvatelé Čech byli spíše zavalití, u boháčů břicho viselo na pásu, ženy se zdály masité, zavalité, až tlusté. Překvapovala mocná ňadra. Nebohatá a jaksi ve všech směrech ošuntělá země milovala přejídání a nezřízené pití, provázené hrubostí. Asi už tehdejší hulváti milovali becherovku, bůček, pivo. Zaostalost vůči Západu, přesto však nevraživý a posměšný výhled za hranice a na novoty. Jakási lepší pozice směrem na východ. Nepříliš podnikavé obézní obyvatelstvo. Ospalost a lhostejnost k trvání "starobylých poměrů" je v rozporu s vášnivostí, či až krutostí, s níž se hádá Kalich s Římem. Před chalupou nepořádek, firma skomírá, hlavně že "Pravda Boží" vítězí. Máme to na praporu. Když toto vše člověk pečlivě zváží, musí si položit otázku: Co dělala tato země posledních pět set let? Vždyť pět set let je polovina té doby, co tu my Čechové vůbec viditelně jsme. Je až zarážející, jak malý kus cesty za tu dobu národ se zlatýma rukama ušel. Asi to bude tím, že až příliš často, cizími rozkošemi rozrušen, chodí opačným směrem. To je rozhodně dobré poučení pro jakoukoliv příští vládní koalici.

Krásné ženy na trhu
29.10.1999    Mladá fronta DNES    str. 14    Názory
    KAREL STEIGERWALD        
Přišla další šokující zpráva. Po umělé ovci hlásí se krásné ženy. Některé by rády nabídly na trhu své vlastní vajíčko. Zatímco dříve si bohatí muži kupovali krásné ženy jaksi celé a na dobu dostatečně dlouhou k tomu, aby jim daly potomka, dědice trůnu například, v budoucnu postačí koupit jen to vajíčko od krasavice, potomek z něj už se v nějaké líhni stvoří.  Tato slova se pisateli příčí v hrdle i mozku. Lidstvo se patrně hrne k nějaké další temné propasti. Lze pokračovat: oddělí se už jednou provždy sex, zdroj slasti, od rozmnožování, které bude otázkou peněženky, vkusu a momentální situace na trhu? Vzniknou plemena potomků slavných hereček, manekýn a tenistek? Vznikne nové pokolení bohatých, kteří si nakupováním lidských částí opatří krásu a nesmrtelnost, a pokolení chudých, kteří budou muset vystačit s tím, co jim nabídne zdravotní pojišťovna? Stane se konečně skutečností povídka Stanislawa Lema, v níž dodavatel lidských dílů žaluje muže, který za ně dluží, a muž se brání vtipným argumentem: Já nejsem já, nýbrž soubor vašich dílů?  Ano, co to vlastně bude lidská identita? Kde končí individualita jedince a začíná soubor koupených dílů? Je tvor zrozený v líhni z koupeného vajíčka stále ještě člověk? Dostal jsem vajíčko svého syna šikovně - pod cenou. Byl to letní výprodej - a přitom pochází z top modelky X. Y! A k čemu bude soulož? Nevymizí? Pokračovat v úvaze se dá ještě k horším koncům. Sled problémů, které přivolává prodané vajíčko, je děsivý: problém zdravotní, ekonomický, etický, teologický, sociální, právní. Ale pozor, pamětníci, kdyby tu nějací byli, připomněli by nám, kolik zděšení vyvolal první vlak. Vždyť člověk pohybující se rychlostí třiceti kilometrů měl být za chvíli mrtev! A co hněv vesničanů, kteří zbořili první hromosvod? Jsou problémy malé: opoziční smlouva, státní rozpočet. A pak je také problém velký: na trh vstupují lidské díly. A také kusy, z kterých lze vyrobit nového jedince. Co s lidstvem bude dál? 

Tyto komentáře vyjadřují stanovisko listu

Pan Matějičný nám řekl mnoho, ale ne všechno
27.10.1999    Mladá fronta DNES    str. 13    Názory
    KAREL STEIGERWALD        
I když řekl dost. Dnes vypráví: "Jen tak z hecu jsem předsedovi strany řekl, že se přihlásím do konkursu, a Zeman odpověděl: Tak jo. Uvidíme, jestli o tobě budou říkat, že jsi blbec." 

V té chvíli, tvrdí dnes pan Matějičný, začal brát konkurs na okresního přednostu vážně. A jak se dozvěděl, že vyhrál?  

Matějičný vzpomíná: "Šel jsem po posledním zasedání kabinetu na Úřad vlády a z dálky jsem viděl, jak tam sedí Zeman s Vaškem Grulichem. Pomaličku jsem se blížil jako spráskaný pes a ptal se, jak to dopadlo. Když jsem byl pár metrů od nich, Zeman poznamenal: Tys to vyhrál, ty troubo. Pak se začali oba řehtat. 

Potud Matějičného odhalení. Matějičný však neřekl vše. Rozhovor pokračoval. 

Vašek Grulich: "Ksicht jako lívanec a vyhrál. Miloši, já puknu smíchem." 

Zeman: "Za ksicht, Vašku, nikdo nemůže. Já soudím lidi podle výsledků jejich práce! Ještě se nestalo, aby konkurs vyhrál debil!" 

Matějičný: "Copak ksicht, chlapi, ten by ještě ušel. Ale já neplatím nájem. To je, co?" 

Vašek Grulich: "To jsi teda frajer!" 

Zeman: "A co bys ho platil? Takový politický psychopat. Jsi snad vůl, ty debile? 

Grulich: "To bude teprve sranda, až to praskne! Kdo toleruje neplatiče, je sám objektivně neplatič!"  

Matějičný: "Já nejsem vůl, já jsem okresní přednosta!" 

Zeman: "Nic nepraskne. Novináři jsou idioti. Ksicht máš fakt jak lívanec. Co se vrtíš, já mám bonmoty rád." 

Grulich: "A když praskne, lidi to pochopí. Nájem přeci neplatí nikdo." 

Matějičný: "Neměl bych to, chlapi, přeci jen zaplatit?" 

Zeman: "V žádným případě, ty troubo. To bys vypadal jako neplatič!" 

Matějičný: "Aha." 

Vašek Grulich: "Miloš jde ve čtvrtek s aktovkou za panem prezidentem." 

Matějičný: "A co? Nechápu, jak to souvisí." 

Zeman: "Protože jsi blb. Vašku, že je ten idiot taky blb?" 

V té chvíli se plačící Matějičný jako spráskaný pes tiše vzdálil na poštu, kde zaplatit sto tisíc za nájemné. Ještě dlouho mu v uších zněla drsná slova: "Idioti. Gauner a hovada! Vůl! Zpitomělí psychopati!" 

Být okresním přednostou není lehké, vy blbci!

Končí tři léta vařených žab?
26.10.1999    Mladá fronta DNES    str. 14    Názory
    KAREL STEIGERWALD        
Člověk ani nemusí být politolog, aby poznal, že tato bláznivá Zemanova vláda už odejde. Země si dopřála divného luxusu - vlády podivínů a popletů. A přitom žádný očistný konflikt mezi socialismem vlády a těmi, kteří si socialistické vládnutí nepřejí, se vlastně neodehrál. Vláda ani žádný pořádný socialismus nenašlápla. Našlápla sled ostud a nehorázností. Od moci ji nakonec neodstrčí jiná politická síla, nýbrž její vlastní chování. Méně výstředních nápadů, méně hrubosti, mohla dožít až do voleb. Zeman se na začátku vychloubal, že jsou vládou sebevrahů. Měl pravdu - i když to myslel jinak. Sebevraždu už má tato vláda za sebou. Už ji čeká jen poslední Grégrův plán: po nové atomové elektrárně i průplav z Brna do Chebu! Jinou vládu než vládu těch ostatních a bez komunistů tu po Zemanovi mít nebudeme. Nemáme jiné strany, nemáme ani jiné politiky. Kdo věří, že se náhle z nebe snesou noví lidé, nové strany a nové ideje, věří snům. Naší zvláštností je, že problémem není, jak zemi transformovat a kam ji vést, problémem je - kteří lidé to udělají, když nikdo v této zemi už s nikým nemluví a když základním komunikačním prostředkem je - po zemanovsku - hrubá nadávka. Ale pozor. Konec minulého týdne. Jan Kasal řekl, že je důležité, aby lidé spolu dobře vycházeli. Jan Ruml po schůzce s Klausem: Přestali jsme se obviňovat navzájem. A Václav Klaus: Úplně nová míra komunikace byla zahájena. Je lhostejné, jak velkou věrohodnost těmto výrokům všichni tři pánové teď přikládají - mohou ještě projít mnoha peripetiemi, mohou se ještě na chvíli vrátit k urážkám. Jedno však možná už také vědí i oni: budou dělat příští vládu, ať už po nové koaliční smlouvě, či po nových mimořádných volbách. Je na jejich politické dovednosti (teď či o chvíli později) připravit si takové podmínky, aby jejich příští koaliční vláda "dobře vycházela". Pěkný úkol pro předáky a také zkouška z "lidskosti" - když nové vlády tu bude zapotřebí během nikoliv let či měsíců, nýbrž týdnů. Nadávat si není těžké a víc se to cení. Ale vládnout spolu - toť úkol. A až se zdaří, bude tato staronová koalice muset umět odpovědět také na poutavou otázku, která zajisté bude položena: Tak proč jsme ty vařené žáby tři roky žrali? Odpověď, můžeme napovědět, vězí kdesi v tématu: Jak jsme se všichni poučili.

Sochy, sochy, sochy!
26.10.1999    Mladá fronta DNES    str. 14    Názory
    KAREL STEIGERWALD        
poznámky

Baronka Thatcherová odhalí v listopadu v Praze pomník sira Churchilla. Bude stát na Žižkově poblíž sochy Zápotockého. Socha Zápotockého tam však už není. Toto století tak propáslo zajímavou příležitost: uvidět se v napínavém kontextu dvou státníků a spisovatelů, anglického Churchilla a českého Zápotockého. Mohli oba stát vedle sebe v jakési pozoruhodné blízkosti. Mohli společně vytvořit reflektor, jímž bychom na své století (ostatně naštěstí končí) posvítili. Bylo šílené. Lidový buřič, harmonikář, komunista, snílek, spisovatel, revolucionář a vrah. Vedle něho anglický sir, spisovatel, vojevůdce, ctitel a hrobař Britského impéria, nejprozíravější antikomunista planety, který se nakonec spojil proti Hitlerovi i se Stalinem - a u soch lavička, tam bychom my obyvatelé dvacátého století mohli sedět a meditovat. Ale Zápotockého sochu zbořili. Churchill bude na Žižkově sám. Ve dvojici se Zápotondou by se na Žižkově už samo od sebe vytvářelo o dvacátém století jaksi víc pravdy. Za padesát let zboří panující ekosocialisté i toho plutokrata Churchilla. Ale to už bude nové století a my chválabohu nebudeme už žít.

Civilizovaný stát chrání i své pytláky!
25.10.1999    Mladá fronta DNES    str. 09    Názory
    KAREL STEIGERWALD        
poznámka 

Myslivci a rybáři budou veřejnými činiteli. Nic proti tomu, ale je jasné, že veřejnými činiteli by se měli stát také pytláci. Požaduje to Listina lidských práv a svobod - lidé jsou si před zákonem rovni a mají i stejný přístup ke zvěři a zbraním! Nejen Romové, i pytláci jsou lidé. Jejich diskriminace se nám může v EU šeredně nevyplatit. Ale co naplat, jsme divoši z křoví! Práce pytláka je velmi odpovědná a obtížná. Pod nohama se mu často v revíru pletou myslivci a rybáři - svým hekáním mu plaší zvěř i ryby. Pak se chce po pytlácích bezchybný výkon! Nemůžeme se divit, že v takovém zmatku, jaký v lesích panuje, se čas od času nějaký myslivec připlete pytlákovi do rány - a hned je spousta mrzutostí. Kdo chce chránit myslivce, nesmí zapomínat na pytláky. Vždyť jak by to vypadalo, kdyby ochrany veřejného činitele požívali jen myslivci a pytláci by přišli zkrátka. To parlament neuvážil.  Pytláci by se tam měli vypravit - a podobně jako učitelé, zemědělci, lékaři, železničáři a huťaři by se měli s poslanci vypořádat. Pěkně po pytlácku.  I když - ruku na srdce - už dnes to v parlamentu vypadá, jako by tam pytláci dávno přišli!

Až půjde střešovickou branou
25.10.1999    Mladá fronta DNES    str. 08    Názory
    KAREL STEIGERWALD        
Koncem týdne udělal, co od něho čekáme dávno. Řekl, že by přijal zdravotní potíže Lánského jako důvod k rezignaci.  To může znamenat masový úprk ministrů do nemocnic. Pár už jich tam má. Do Strakovy akademie hlavní bránou - domů vrátnicí ve střešovické nemocnici? Na jeho kličkování není pěkný pohled. On skutečně věří, že takto Lánskému vypomůže? Že už se po Lánského odchodu z vlády nikdo nezeptá, o jaké konto v Rakousku to šlo a o jakých devět milionů korun se jednalo? Propuštění z vlády - z důvodů zdravotních, evropských či jiných - budiž. Otázka však trvá: konto a devět milionů. Lánský to nehodlá objasnit. Objasnit to nehodlá ani jeho předseda. Myslí si - co bych objasňoval, vy prevíti? Je to muž z jiné civilizace. Vy se jej zeptáte: co to měl Lánský za devět milionů, a on radostně odpoví: Všechno mi to stoupá o dvě procenta. A to je úspěch! Poskočí štěstím, že tamto zas o procento kleslo. Jako kdysi Mečiar. Ten říkal: Přivezl jsem z Ukrajiny sto tisíc pracovních míst! Nebo vykřikl: Třicet miliard marek! Díváte se na něj, jak bezstarostně křepčí v ruské hazuce, a ptáte se: Je on dítě? To skutečně neví, že jeho dnové končí? Vnesl do politiky nebývalé množství iracionální mazanosti a impulsivnosti. Nikdo v Čechách nenavršil veřejně tolik vulgárních slov. Už léta říkáte: Tak toto hulvátství mu už nemůže projít. A projde. On zná lépe svůj lid než vy. Kdyby přišlo na věc, sešvihal by proutkem třeba i sudího - za rozsudek. Do idiotů a vyžírků nadá každému. Mnozí lidé jej za to obdivují. Je to panečku kabrňák. Mohli bychom zkusmo a s invencí říci, že on sám je jen obyčejný křápal. Myslíte, že by nás žaloval? Ale neobohatíme jazyk o novou nadávku, nejsme jako on. Budeme sledovat, jak propouští ze služby uzdraveného Lánského. Chceme tak málo, jen objasnění, kam přišlo těch devět milionů. To by nám snad demokratický politik měl dát. Místo toho - zdravotní příčina! A pár nadávek. To je panečku orientální politika. Víc nám nepoví. Nadává, culí se, má zásluhy o naši zem. Posunul do středu dění hulvátství a to není málo. A s těmito vavříny jeho vláda půjde pryč. Bude-li mu Bůh milostiv - také střešovickou branou. Ale jedna nekonečná otázka za ním poletí: Co to bylo za devět milionů, Miloši? 

Tento komentář vyjadřuje stanovisko listu

Zlatí pravicoví voliči
20.10.1999    Mladá fronta DNES    str. 14    Názory
    KAREL STEIGERWALD        
Patrně nejdůležitější politickou otázkou konce století je spor o to, kdy má být vypovězena opoziční smlouva. Podle jedné strany se bude o nové koaliční vládě jednat, až bude smlouva vypovězena, zatímco druhá strana trvá na tom, že opoziční smlouva bude vypovězena, jakmile bude uzavřena dohoda o nové koaliční vládě. Kdo tomu nerozumí, může přemýšlet, co udělal Bůh dřív slepici, nebo vajíčko? Otázka se dá položit i takto: udělal Bůh dřív Klause, Rumla nebo Kasala? Důležité je, aby ani jedna strana neuhnula. Vypadalo by to hloupě, aby slepičáři uhnuli před vajíčkáři. Politika se musí dělat čestně, bez špinavých kompromisů. Trvejme na tom, že kdo vykřikuje "Vajíčko vpřed!", je darebák, zatímco stoupenci slepic naopak - také! Ostatně už ta opoziční smlouva minulý rok - vždyť vznikla, protože se strany neuměly dohodnout na koalici. Ale copak se dohodnout mohly, když tu byla ta opoziční smlouva? Česká politika je těžká věc. Zemanovu vládu už nikdo nechce. Přestane vládnout, až bude chtít vládnout někdo jiný. Ale chce někdo? Nejvíc rozumu - Bůh nás netrestej - nemají politici, nýbrž voliči. Už devátý rok, po tom všem, pořád ještě, kdo by to čekal, preferují, s malými výkyvy - pravici. Neboli: koalici US, (rozuměj ODA), KDU-ČSL, ODS. Žádný zásadní názorový rozpor takové koalici nebrání. Vzniknout však nemůže. Proč? Je tu nepřekonatelný spor. Neví se, co tu bylo dřív. Slepice, vejce, nebo Kasal s Klausem? Odpověď zní: Ruml. Proto není možné udělat většinovou koalici. Kdo tomuto zdůvodnění nerozumí, není sám. Rozumět se mu nedá. Zato platí. Zlatí voliči. Je hrozné představit si, co bude, až jim rupnou nervy a začnou hlasovat opravdu jinak.

Republika squatterů
19.10.1999    Mladá fronta DNES    str. 14    Názory
    KAREL STEIGERWALD        
Zamlada se kradla jablka v cizí zahradě. S argumentem - vždyť jim shnijí! Argument dospělí nepřijímali, následoval výprask, dvojka z chování. Že jde o výprask proti socialismu, nechápaly ani děti, ani rodiče. O minulém víkendu měli happening brněnští squatteři. Squatteři jsou dnešní mladí lidé, kteří vnikají do cizích domů, chtějí je vyzdobit podle svého a bydlet v nich. Možná to nemyslí úplně vážně - squatterství je populární způsob novodobého zlobení, protestování, vztekání se na svět. Je založeno na starodávné socialistické myšlence: když někdo něco nepotřebuje, může mu to druhý bez uzardění vzít, přičemž o nepotřebnosti rozhoduje ten, kdo bere, nikoliv ten, komu to seberou. Squatteři se jako socialisté jistě necítí. Na domy vyvěšují krásné lidské heslo: Obsaďte mě, chátrám. V podstatě nedělají nic jiného než celá naše společnost. Myšlenka, že když něco někomu patří, tak mu to zkrátka patří, nemá u nás dobře ustláno. Proti jakémusi vyššímu právnímu argumentu, proti ústavě a listině lidských práv stavíme, stejně jako ty squatterské děti, argument: Obsaď mě a žij! Byt není zboží, byt je právo! V České republice žije několik milionů squatterů. Není to jejich vina, ale bydlí v cizích bytech a majitelům neposkytují přiměřenou náhradu, natož něco tak nestydatého, jako je zisk, nýbrž jen regulované nájemné. Majitelé se jich nesmí zbavit. Toto masové porušování svobody hlídá sám stát. Má bytelný argument: sociální únosnost, přičemž právě tento argument je letitou příčinou toho, co chce odstraňovat, to jest "nedostatku" bytů. To je argumentace ekonomická. Ještě důležitější je argumentace právní, etická, morální, jak chceme: odkaz k "lidskosti", k "sociálním aspektům" platí víc než zákon, než ústava. Než principy, na nichž stojí svobodný svět: soukromé vlastnictví je svato. Soukromé vlastnictví svato není a squatteři to vědí. Obsazují domy a bojují za pořádky, kterých dodnes máme z minulosti dost: Přidělte nám cizí majetek a bude nám pomoženo! Jsou mladí, nevědí, že už to tu jednou bylo. Důležité je, že to myslí dobře. Nevidí pravidlo, zákon, nýbrž člověka. Jsou to děti republiky squatterů. 

Tyto komentáře vyjadřují stanovisko listu

Starší levičáci
19.10.1999    Mladá fronta DNES    str. 14    Názory
    KAREL STEIGERWALD        
Kdo už se chce zbláznit, má dobrou záminku: průzkumy veřejného mínění. Stačí je pár týdnů sledovat. Například: Kdo z vás už musel dát na úřadech úplatek? Rozhodně sugestivní průzkum ve velmi tajemné věci: vždyť i ten tázaný, pokud řekne ano, je zločinec! To si ti tazatelé skutečně myslí, že se někdo přizná? A vida, přizná. V převážné většině museli dát úplatek na úřadech v posledních letech lidé starší, levicového zaměření. Toť neochvějný výsledek průzkumu, získaný vědeckými metodami, punktum. Je to podivuhodný výsledek. Co znamená? Že naši úředníci se zaměřili na starší levičáky a dřou je bez nože. Bůh suď, jak je v záplavě žadatelů rozeznají. Může však také znamenat, že sami starší levičáci se přímo hrnou do dveří, plni letité praxe, aby úplatek vtiskli úředníkovi v dlaň. Může však do třetice znamenat také to, že nejde o zkušenost (tak zněla otázka), nýbrž o názor, o postoj, o stanovisko - jak to asi v kapitalismu chodí. U starších levičáků se takový názor dá očekávat - i bez průzkumu. K čemu tedy průzkumy v republice, kterou kdys tak pěkně založili - právě starší levičáci. A vyšlo by v průzkumu: mladší pravičák nikdy nemusel uplácet? To by byla teprv komedie.

Tak to na tom světě chodí
16.10.1999    Mladá fronta DNES    str. 14    Názory
    KAREL STEIGERWALD        
České soudy našly řešení, jak si poradit s procesy proti estébákům. Dávají jim za mučení několikaměsíční tresty s nedlouhou zkušební lhůtou. Do basy nemusí, vlk žere, koza žije. Ale spravedlnost konečně promluvila, protože nejde o výši rozsudku, nýbrž právě o to, že se pojmenuje... atd. No právě! Estébáci jsou většinou takoví dědové, jen zřídka ještě čiperní. A zločinné dědky dávat za mříže? Každý cítí, že něco neklape. Ale tresty vzbuzují také rozpaky - jak odpustit jejich viny, když se jim u soudu houby stalo? Nízkost trestů také vzbuzuje dojem, že se z celé krutosti komunismu až tak nestřílí. Zajímavé je, že někdy jsou estébáci souzeni v těch samých místnostech, kde mučili. Režimy jdou, budovy trvají! Nový proces snad bude mít i terezínský Maloth. Kdyby jej v posledním týdnu války nějaký vězeň zabil, vykonal by spravedlnost. O týden později až podnes - spravedlností je, že Malothovi se nic už nezkřiví. Tak to chodí.

V unii mezi zradou a ctí
15.10.1999    Mladá fronta DNES    str. 12    Názory
    KAREL STEIGERWALD        
EU se diví našemu právu. Divme se mu též: pan Hněvkovský nebyl rehabilitován. V roce 1981 byl odsouzen za vyzvědačství ve prospěch USA ke dvaceti letům. Rehabilitován nebyl ani tento týden u Nejvyššího soudu. Důvod: Hněvkovský byl odsouzen po právu podle tehdy platných zákonů. Otázkou je, zda by jako agenti byli po právu odsouzeni i parašutisté, kteří zabili Heydricha, a zda můžeme dokonce říci, že i holocaust, na to nezapomínejme, probíhal podle tehdy platných zákonů. Na zákony byli nacisté jako psi. Česká republika by si konečně už měla rozmyslet, zda agent CIA byl zrádcem vlasti, či naopak bojovníkem za její svobodu. Problém nelze odbýt nejapnou právní floskulí "podle tehdy platných zákonů". Je to problém velmi zásadní. Vzpomeňme, že i Jakeš a spol. měli být obžalováni z toho důvodu, že se spolčili proti socialistické vlasti s cizí mocností. Taková obžaloba je pochopitelně směšná - nikdo nebránil socialistickou vlast víc než oni s Rusy. A to právě byla jejich vina. Bylo by směšné trestat dnes někoho, že "socialistickou vlast" zradil. To bychom mohli soudnictví rovnou předat Grebeníčkovi. Jak to tedy vlastně je? Nu právě opačně. Podle Nejvyššího soudu stále trvá jakási kontinuální socialistická vlast, kterou kdysi někteří občané zrazovali na Západě, a byli za to potrestáni. Sám ministr Motejl soud upozornil, že ta zrada nebyla nebezpečná: Hněvkovský sice předával do USA komunistická tajemství, ale informoval jen stát, který neměl proti nám nepřátelský úmysl. Soud takovou polehčující okolnost odmítl. Možná neměl pan ministr agenta u soudu omlouvat, nýbrž pochválit. Třeba by to soudce trklo. Nejvyšší soud je ctihodná instituce. Nelze mít pochyby o vysoké právní kultuře jeho úsudků. Ano, a v tom je právě ta naše všeobecná šaškárna. Agent CIA seděl "po právu". Jakeš a spol. či hejna estébáků se po právu mohou smát. Ale nedivme se zas tolik. Vždyť i Němci mají neřešitelný problém: byl voják, který utekl z wehrmachtu, zběh, nebo antifašista?  Zatímco nám trvá jakási "zrada socialistické vlasti", Němcům trvá něco podobně nejapného: "čest vojáka". 

Tyto komentáře vyjadřují stanovisko listu

Oploťte plot!
14.10.1999    Mladá fronta DNES    str. 12    Názory
    KAREL STEIGERWALD        
poznámka 

Situace v Matiční ulici se rozvíjí. Když se nic nezanedbá, může z ní povstat i evropská válka. Ve školách diplomacie by se o Matiční dalo vyučovat jak se zvětšují komáři, až jsou z nich sloni, jak se sbíhají zájemci, kteří do původně malicherného sporu vlévají svůj olej, jak protistrany zarputile trvají na svých "pravdách", jak oběti, které jsou zastánci obou stran ochotni na oltář oněch pravd položit, jsou těm pravdám zcela nepřiměřené.  A nakonec jedinou pravdou, o niž v bitvě opravdu jde, je zarputilé: neustoupit! Ten punč platím já! Stavba plotu bude oplocena to je zpráva z říše krále Ubu. Má svou logiku: v Matiční ulici byl problém, tož jej oplotili. Stavba plotu přinesla větší problémy, nikoliv menší - musí se tedy také oplotit. Z toho bude velká mela. Dalším plotem může být už jen plot kolem celého Ústí. Ale takový velkoplot přinese velkoproblémy. Řešení je jasné: oplotit tuto zem. Pak by konečně byl každý problém za svým plotem.

Pan Lánský, pan Novák, klepeta
12.10.1999    Mladá fronta DNES    str. 12    Názory
    KAREL STEIGERWALD        
V situaci, kdy je na čase, aby parlament poslal pryč celou vládu, je celkem jedno, kdy a jak odejde pan Lánský.  Důležité je, že by měl být, jakmile se uzdraví a vrátí z nemocnice, zatčen. Ozbrojená policie by jej měla třebas hned před nemocnicí - to by vypadalo efektně - přepadnout a odvést nic netušícího v klepetech do vězení. Televizní kamery by měly být u toho - abychom viděli, jak pan Lánský s klepety jde. Policisté by také měli naznačit, že pan Lánský by mohl asi málem uprchnout, neboť má pas, či dokonce tři, a mohl by také ovlivňovat vyšetřování, neboť se zná s kdekým. Kamery by jej měly brát odspodu - odspodu vypadá člověk jako větší darebák.  S tímto obrovským hlukem by měli policisté pana místopředsedu vlády vsadit do chládku a pak teprve pokračovat ve vyšetřování. Docílili by tak jakési když ne spravedlnosti, tedy alespoň rovnosti - s panem Novákem, kterého takto před mnoha měsíci také zatkli. Na hlavu pana Nováka padají velmi podobná obvinění a jedná se také o podivně vysoké částky peněz. Rozdíl je jen v tom, že pan Novák je podezřelý, že čaroval s penězi ve prospěch své strany, kdežto pan Lánský ve prospěch hned svůj. Jestli pan Lánský zavinil, že nás EU nevítá, budiž. Je to problém politický. Ale skutečnost, že pan Lánský dostal od státu devět milionů korun na své (nesprávně založené) zahraniční konto, vzbuzuje podezření kriminální, jemuž jen pan Zeman říká pitomost. Pan Lánský je neméně tak podezřelý jako pan Novák a policie by měla - co nejdříve - tato podezření rozptýlit nebo potvrdit. A pana Lánského, už kvůli symetrii, načas uvěznit. Je to podivné: politici jsou podezřelí a my se rozčilujeme, že z toho nevyvozují důsledky a ještě jsou drzí. A proč by vyvozovali, když ani policie to nedělá? Dodnes nevíme, zda pan Lánský přijal devítimilionový úplatek, či zda jej ty miliony jen neškodně minuly, a také nevíme, zda pan Novák spáchal daňový trestný čin, nebo ne. Pana Nováka v železech jsme viděli, pan Lánský se zatčení bát nemusí. Jde jen o takovou hloupou metaforu, která jej má poškádlit. Pan Lánský si dupne nohou, pěkně se na policii rozkřikne a ta zas zaleze - kdyby přišla. Předseda vlády za ní ještě křikne: Kdo se zabývá pitomostmi, je sám pitomec.  Policii máme mizernou, ale i tu mizerii rozděluje nespravedlivě.

Zásadní obrat? Ano, ne?
9.10.1999    Mladá fronta DNES    str. 12    Názory
    KAREL STEIGERWALD        
poznámka 

ODS je nespokojena se současnou politickou situací, a proto vyzvala ČSSD k jednání. Je přesvědčena, že přišel čas k zásadnímu obratu. Z této stručné zprávy by se mohla vyvinout zpráva roku. Otázkou ovšem je, zda ODS už také vidí to, co ti ostatní. Že opoziční smlouva má jediný ponurý smysl: nějaká vláda tu je. Druhou otázkou je, o čem vlastně chce ODS s ČSSD jednat. Vláda sociálních demokratů nebude přece od příštího týdne vládnout jinak. Třetí otázkou je, zda by ODS vůbec našla odvahu nechat jednobarevnou socialistickou vládu padnout - bez reálné vyhlídky na fungující koalici, zato s reálnou vyhlídkou, že v té nové koalici by ODS nemusela být. Politik s fantazií a tvořivostí by se zajisté pokusil tuto více než rok trvající stabilitu nepřetržitých katastrof rozstřelit. Po pádu vlády mohlo by vše být jinačí. Krátkozraký politik si řekne "pozor na změny" a odskáče si svou nepružnost. Dalekozraký ví, že ten, kdo nás jednou nynější patové situace zbaví, vyslouží si uznání. Nejhorší by však bylo zrušením opoziční smlouvy pouze strašit. Například jen proto, aby Zeman přes neděli stmelil řady a udržel mezi svými dost kázně.

Ponorka, Zeman, člověčina
8.10.1999    Mladá fronta DNES    str. 12    Názory
    KAREL STEIGERWALD        
poznámky 

Je to už týden, co jedna z českých televizí vysílala hrdinský epos Ponorka a neozval se dosud ani hlas. Zatímco hnusný major Zeman je přetřásán ze všech stran, o Ponorce nic. Přitom Ponorka ukazuje "lidskou stránku" vojáků nacistické maríny, jejich hrdinství a vojenskou dovednost. Někteří z hrdinů Ponorky se Zemanovi podobají jako dračí vejce dračímu vejci. Jsou to "sympaťáci" s lidskou tváří a ani soucit jim není cizí. Když s překvapením zjistí, že na spojenecké lodi, potopené jejich nacionálněsocialistickým torpédem, jsou Angličani, jejich poctivé tváře ztvrdnou hněvem: zde se mrhá lidskými životy! Kdo dopustil, že ti angličtí nepřátelé nebyli z explodující lodi včas odvezeni? Nakonec je to vždy podobné: dodávat příšerám totalitních režimů v "uměleckém díle" lidskou tvář vede vždy k týmž výsledkům. Z příšer stávají se člověčí poctiváci. Rozdíl je v tom, že Zemana si zjednal komunistický režim sám. Ponorku natočili nynější Němci o tehdejších - s patrnou snahou najít na nacismu alespoň jednu nitku suchou. I tenkrát prý tak nějak žili lidé a měli to těžké - zvlášť v ponorce. Tak se tolik nerozčilujme, s trápením kol špatné minulosti tu nejsme sami.

Koho on je potomkem?
7.10.1999    Mladá fronta DNES    str. 12    Názory
    KAREL STEIGERWALD        
poznámky 

Nynější ministr hospodářství Grégr není potomkem slavné rodiny mladočeských politiků Grégrů z dob vrcholícího národního obrození. Není potomkem ani Julia, ani Eduarda. Grégrové vedli politiku proti Vídni a proti staročechům. Vydávali Národní listy, v Obecním domě mají sál. Byla to slavná národní rodina. Ten z Grégrů, který byl poslancem ve Vídni, utrhl tam jednou z politických důvodů desku od lavice a vozil ji ve vítězném průvodu po ulici v Praze. Tak uměli jsme kdysi zasolit Rakušanům! Být mladočechem bylo tehdy pro český národní život jistým krokem vpřed. Toho všeho není ministr Grégr potomkem. Čert ví, kde se tu vzal. Nenapadá jej nic nového, nýbrž samé staré věci. Upozornil na sebe v posledních dnech myšlenkou, aby prezident republiky udělil Řád bílého lva čínskému velvyslanci panu Jen Pcheng. Grégrovým důvodem je, že by se to vyplatilo. Grégr není důsledný. Je na této planetě ještě spousta osob, které Řád bílého lva nemají, ačkoliv by se někomu vyplatilo, aby měly. Na druhé straně laskavý čtenář jistě pozná, koho je tento ministr Grégr vlastně potomkem. Nu přece Číňanů. Měl by také dostat "nějaká čínská řád".

Stůj a nechoď dál...
5.10.1999    Mladá fronta DNES    str. 14    Názory
    KAREL STEIGERWALD        
Témata, která dnes táhnou hlavou, jsou důležitá. Haiderův volební úspěch. Zemanovy benzinové karty. Rusové v Čečně. Kdy budou volby do regionů? Jak dopadne změna ústavy? Co dnes dělá HDP? Kolik milosti bude udílet Václav Havel? Koupí stát Důl Kohinoor? Na Příkopě v Praze 1 leží na zemi žena. Vedle ženy spí či jen tak civí roční dítě. O kus dál - druhá. To poslední není téma, nýbrž každodenní obrázek. Nic už není všednějšího než v plédech zachumlaná žebračka, která ke svému řemeslu před zraky nás všech používá nemluvně. Až přijedete do Prahy, běžte se na ten obrázek také podívat. Musí vás napadnout, že všichni ti Zemanové, Haideři, benzinové karty a změny ústavy mají jaksi menší váhu. Vážnost, s níž se o ně zajímáme, asi nestojí za moc. Vedle nás, na chodníku, se válí žena s dítětem. To je skutečně vážné téma. Zastavte se. Dítě si chce hrát, batolit se, ale žena je pevně drží svou žebráckou packou. V druhé má kelímek na vyžebrané mince. Chodci je dávají, ale spíše nedávají. Možná je ženin plán vadný: krutost obrázku dárce spíš odrazuje a chodec by raději takový výjev neviděl. Otočí hlavu a rychle jde dál. Hlavou mu táhne: co asi muselo tu ženu potkat? Je to cizinka, asi má strašný osud. Příště, až půjdu kolem, určitě jí něco dám. Takové roztomilé dítě, chudák. Nebo si řekne: kdo chce, ať si žebrá. Kdo mu chce něco dát, ať dá. Budiž, ale to dítě v tom jaksi nehraje. Je to nějak moc kruté. Dítě potřebuje pomoc, záchranu, ochranu. Nejsme přece otrlí, člověk není červ, šlápni a jdi dál. Žijeme přece ve společnosti prodchnuté solidaritou a lidskostí, jak to mívá Zeman při tiskovkách napsáno nad hlavou hned vedle Masaryka. Kolemjdoucí drobné mince dají, či nedají. Je ale naprosto nepochopitelné, že k té ležící žebračce s děckem v náručí nepřistoupil dosud moderní a humanisticky založený český stát, se všemi svými sociálními institucemi, aby zjistil, co beznadějného se té ženě přihodilo a proč veřejně mučí své dítě, a aby rázně zjednal té ženě a tomu nemluvněti lidskost. Anebo budujeme jiný stát? Šlápni a jdi dál?

Major Lhář a naše svoboda
2.10.1999    Mladá fronta DNES    str. 14    Názory
    KAREL STEIGERWALD        
S Majorem Zemanem to může dopadnout špatně. Mediální komise sněmovny by ráda prosadila vyslovení nedůvěry České televizi, výměnu její rady a ředitele. Důvodem je neplnění veřejnoprávního poslání ČT. Podle komise se tak stalo vysíláním seriálu o prolhaném majorovi.  Na uvažování poslanců z mediální komise není nic neobvyklého. V Čechách jsme vždy hned hotovi k nějakému problému říci: zakažme, nedovolme, odvolejme. V naší zemi, kde ještě i dnes je svobody tak málo, vždy před svobodou volíme raději zákaz. Svoboda má ostny, zatímco zákaz nastoluje klid a pořádek. V celé nepovedené debatě o Majoru Zemanovi nikdo neřekl dostatečně zřetelně: Chcete-li seriál "zakázat", musíte nastolit nějakou "cenzuru", ale chcete-li žít ve svobodné zemi, musíte celý ten zemanovský hnus "vydržet". Je to možná ta nejzásadnější otázka, jakou stojí za to si pokládat. Co má větší cenu, svoboda, nebo vypuzení majora Lháře z vysílání? Oboje naráz nelze mít. Poslanci se pokoušejí jakýsi zatím skromnější druh cenzury zavést. Odvolat, sesadit. Příští ředitel si už "dá bacha". Své úmysly skrývají za péči o "veřejnoprávnost". Ale pozor - otočili problém naruby. Politici nám přece nesmějí určovat, co je "veřejnoprávní" a kolik svobody si můžeme dopřát. Proto právě máme veřejnoprávní televizi, aby nemohli. I spor o Majora Zemana je spor veřejný a občanský, politici by se do něj neměli mocensky plést. Je škoda, že takto svobodu u nás cítí málokterý politik. Strkat nos do všeho chce naopak většina z nich. Vysílání seriálu je možná nestoudné, možná urážlivé. Puchalského teorie o tom, že z tohoto prolhaného díla se "poučíme o minulosti", je farizejská a má zastřít, oč televizi jde. Chce na sebe triviálně upozornit - ať to stojí, co to stojí. To nesmírně pracné a bolavé "poznání minulosti" může ČT v budoucnu vesele odbýt: měli jsme toho Zemana.  Mediální komise má tutéž výmluvu: svobodu nikomu nebereme, ale za toho Zemana šlápneme televizi na krk. Buďme k tomu pozorní. Nejde jen o ztrátu politického vkusu a o necitlivost, nýbrž hlavně o pokus v klamavé mlze kol hrůzného Majora vstrčit politické prsty do nezávislosti veřejnoprávní televize. Major jednou odplyne, ale politické prsty na Kavčích horách už zůstanou.  

Tyto komentáře vyjadřují stanovisko listu

Lhář si polepšil
30.9.1999    Mladá fronta DNES    str. 12    Názory
    KAREL STEIGERWALD        
poznámka

Jako každý měsíc touto dobou připomínáme, že Miloš Zeman je stále ještě lhářem, protože dosud nepředložil žádné Zieleniecovy smlouvy o podplacených novinářích. Ba co víc, on ty smlouvy už ani nikde neshání. Asi čeká, až se na něj zapomene. Ha, ha! Oproti minulým měsícům si však přec jen polepšil. Dnes by se mu mohlo hodit, že je tím lhářem. Mohl by se toho chytit a odejít z politiky na Vysočinu jen kvůli hloupým lžím o Zieleniecovi, a nikoliv kvůli benzinovým kartám z Junkova Chemapolu. Ušetřil by si všelijaká policejní vysvětlování, na čí benzin jezdily Čisté ruce lidskosti, a mohl by pod stromy romanticky vzdychat: Dostaly mě, ty hyeny žurnalistický. Měl by to takhle rozhodně hezčí nežli jako nějaký Junkův zkorumpovanec. Ani kolega Lánský nechce jít cestou všeho pomíjivého kvůli svému kontu a statisícům dolarů, nýbrž z důvodů vznešenějších: kvůli Evropě. Žádný Junek a konto, nýbrž hyeny a Evropa. To jsou ušlechtilé konce! Ukazuje se, že rozumný politik si udržuje afér a ostud mnoho. Na odchodnou může si pak vybrat tu menší.

Zavolejte Buzkové na mobil
29.9.1999    Mladá fronta DNES    str. 17    Názory
    KAREL STEIGERWALD        
Poslední dny jsou na události skutečně bohaté. Brigitte Bardotová říká, že dala zvířatům svou moudrost a zkušenost, zatímco muži si odnesli krásu a tělo. Václav Havel mezitím přijímá v Lánech srbského zbojníka Vlka Draškoviče, který hrozí Miloševičovi volbami. Na Vinohradech přepadají dva ukrajinští občané zastavárnu, protože si myslí, že je to banka. Svého omylu litují, jelikož nevědí, že v bance toho není víc. Českého prezidenta by volby v Srbsku neuspokojily. Vyzývá k ráznější akci. Buďto asi zas Sarajevo, nebo rudolfinský projev v Bělehradě. Pilip už se balí. Sám Havel je ale nečekaně vyzván, aby diskutoval o ústavě v televizi. Dobrovolní hasiči ve Stráži na Tachovsku zakládají požáry, které pak hasí a stávají se v obci hrdiny. Metoda se jim osvědčuje. Hle, odkud mají politici inspiraci - od hasičů. Něco rozvrtají, pak se to hasí. A přitom nebýt politiků, nebylo by ani politiky. O ústavě Havel diskutovat nebude - je nad stranami. Ale nejde přece o ústavu, o tu rvačku jde. Po zbojníkovi přijede do Prahy též černohorský náčelník. Když všechno půjde dobře, bude muset Havel jmenovat Grebeníčka předsedou vlády. To se nasmějeme. Situaci komplikuje svými pětapadesátinami Zeman, který se drží becherovky, cigaret a bůčku. Nemůže dlouho trvat, než to s ním sekne. Ale říct si nedá. Hrůza, kdyby to s Bardotovou dopadlo opačně - mužům moudrost, zvířatům tělo. Problémem však je, že Vlkovi Draškovičovi nevadí srbská válka jako taková, nýbrž že ji Miloševič prohrál. Vlk by ji asi vyhrál. Když už bude Grebeníček premiérem, mohli by ukrajinští bandité dát svou moudrost a lásku zvířatům, zatímco Bardotová by mohla vyloupit zastavárnu na Vinohradech. Vlk Draškovič by mohl navštívit kardinála Vlka. Oba Vlci by si konečně pohovořili. Některý z našich politiků by se mohl jmenovat třebas Kojot. Miloš Zeman by se stal černohorským náčelníkem a Klaus by mohl diskutovat o ústavě v televizi s pěti hasiči, kteří sami zapalují. Mezitím prohrajeme válku na Balkáně. Zavlečou nás do ní obě knížata - naše i černohorské. Komu jsou tyto závěry divné, ať neobtěžuje autora a zavolá přímo Buzkové na mobil. Má nové číslo. I ona řekne: Tak to píše sám život.

Poslední místo uhájíme
28.9.1999    Mladá fronta DNES    str. 14    Názory
    KAREL STEIGERWALD        
Egon Lánský to nevzdá. Velmi neohrabaně vykřikuje, že je stále ještě místopředsedou vlády. Své konto bude dávat donekonečna "zkoumat", ale čertvíproč. On sám přece ví nejlépe, jaké to je konto. Jeho "prohřešek" bude prý jednou zvažovat předseda vlády - jako by sám neměl ze lží ušitý kabát. Politik Gross je mazanější - o mravním významu jeho "mobilu" nechá hlasovat ty druhé. Jako by sám nevěděl, zda něco spáchal, nebo ne. Všichni dohromady mohou říkat: vždyť je to všechno bezvýznamné. A mají pravdu. Proč právě oni, když celá vláda... Aféry českých politiků bývají spíše upatlané a jaksi velmi přízemní - podle hesla Popadni to a upaluj! Stejně ukoptěné jsou i lži, jimiž se politici ze svých ostud vyvlékají. Veřejnosti může být až stydno, jak se hrdlí o všelijaké ty telefonky, vypůjčená autíčka či nějaký placený flíček ve správní radě polostátní firmy Krach. Politikům stydno není. O své švindle se servou do krve. Spíše než nějaké geniální zločince a velkokorupčníky připomínají hokynáře z nepříliš větraného sklepního kvelbu. Můžeme se brzy dočkat, že bude některý z politiků obviněn z krádeže slepic či že přijal jako úplatek dva starší zimníky. A politik co? Slepice vrátí, zimník rychle proplatí. Podobně nevzletné bývají i jejich cíle. Egon Lánský přislíbil, že odejde z vlády, bude-li Česká republika v říjnovém "bruselském hodnocení" na posledním místě. Aby slib nemusel splnit, přidal pro jistotu ještě podmínku "pokud se prokáže jeho vina". Egona Lánského nenapadne, že odvážný politik, který umí zvedat vůli i naději voličstva, má ctít perspektivu zcela obrácenou: "Musíme být první!" On bude raději kupčit s "posledním místem" a dokazovat, že to "nezavinil". Tyto ufňukané výmluvy nakonec mohou mít i úspěch Lánský se udrží ve vládě další měsíc a nebude mu to připadat ani divné, ani nevkusné. Proč také, vždyť i ta vláda se udrží. Lánský nikdy nevysvětlí veřejnosti své podivné konto a podivné dolary. Ani ve snu jej nenapadne, že by to udělat měl. Urazí se. Bude kličkovat jak upatlaný zajíc. A projde mu to. Prestiží a cílem českého politika se stále více stává boj o poslední místo. A to uhájíme, i kdyby se proti nám spikl veškerý svět.

To pouhé obyčejné, korektní: Nevím
22.9.1999    Mladá fronta DNES    str. 17    Názory
    KAREL STEIGERWALD        
Když někdo vyloupí příbytek vysokého státního činitele, veřejnost to zaujme. Hned se kombinuje - co tam ukradli, kdo to byl a jak se to vůbec mohlo v tak přísně střežené budově stát. Může se uvažovat o tom, zda šlo o mistrovský kousek lupičské šlechty, nebo naopak o náhodný vpád opilého pobudy, který ani nevěděl, kde loupí. Mohou se činit narážky politického typu, může se horečnatě vzkřiknout: v této zemi není bezpečný už vůbec nikdo, když vyloupili i toho Klause!  Nějaký novodobý Čapek by také mohl napsat povídku o přísně tajných lejstrech ministra a piksle v Klausově špajzu. Loupež ve vysokých kruzích je zkrátka vážná událost. Stejně vážné však je, když postižený hned začne kombinovat v duchu "vyšetřování ukáže, zda šlo o klasickou krádež, nebo o něco jiného s hlubším politickým podtextem" či "je to vyostření klimatu po Kudláčkově výzvě". Takovým narážkám čeští politici dobře rozumějí. Dělají je, co naše novodobé dějiny začaly. Různé lapálie, které je potkávají, či které dokonce sami vyvolávají, vysvětlují s bombastickými odkazy na "tajemné síly" a "spiknutí nepřátel". Sled takových kousků byl by nekonečný. Vzpomeňme jen některých: Danielu Kroupovi "tajemné síly" ukradly z auta diskety, kde měl "know-how" o celé ODA. Kalvodu, Luxe a Zemana "sledovaly" tajné služby. Zemana s Vlčkem odposlouchávaly tajné mikrofony ve tvaru drátu od domácího zvonku. Ušetřen nebyl ani prezident, který se "doslechl", že v lůně ODS na něj chystají "obvinění z velezrady". Mistrovským kouskem je Zemanovo přesvědčení, že jeho trapnou účast v bamberské ostudě nějak záhadně nastražily fendrychovsko-rumlovské tlupy. Všechno toto bezdůvodné plácání a podezírání české politiky zesměšňuje a z politické scény vytváří jakousi žvanírnu, v níž dostávají nakonec podobu bezvýznamného plkání i záležitosti skutečně vážné. Jak krásně a politicky korektně by z úst oloupeného politika znělo to obyčejné: Nevím. Pravdě by se to podobalo víc než všechen "hlubší politický podtext a vyostřené klima". Nejvíc pravdě se však podobá toto: zatímco hlídač spal, lupiči loupili a loupili...

Padesát let hanby
22.9.1999    Mladá fronta DNES    str. 16    Názory
    KAREL STEIGERWALD        
S židovským majetkem je to u nás vždy jaksi podezřelé. Už samo spojení Žid a majetek. Proč ho mají? Kde ho vzali? A když už nemají, proč jej vracet? Kdo tím sleduje co? Jde o vyjádření drobného českého návykového antisemitismu, který lze vystihnout i dětskou nadávkou: Ty židáku! (Židáku rozuměj vydřiduchu atp...) Před padesáti lety prožili naši židovští spoluobčané peklo. Většina byla vyhlazena, všem byl odebrán majetek. Víme, že ty hrůzy spáchali Němci. Nám Čechům ponechali tenkrát klamnou nevinnost: vždyť my za to nemohli. Nám zůstalo, vzpomeňme scénky z povídky spisovatele Josefa Škvoreckého, jen pár perských koberců a ten strašný poválečný povzdech nad spoluobčany vracejícími se z koncentráku: Už jsou zase tady. Čtyřicet poválečných let nestačilo československému státu, aby napravil či zmírnil, co napravit a zmírnit lze. Nestačilo dokonce ani dalších deset svobodných let. Problém, který před naší republikou leží, je jasný: majetek, který byl židovským spoluobčanům uzmut, má jim být bez okolků vrácen. Odpověď na ten problém je jasná méně: jak a kdy a komu a co a proč? Skoro vždy existuje tisíc rozumných a účelných a praktických důvodů pro rozhodnutí: nevracet. A skoro vždy - připomeňme, že nejen v případě židovského majetku - argumenty o neúčelnosti, obtížnosti, nemožnosti či nerozumnosti nápravy těch krádeží převáží nad jednoduchou námitkou: Vždyť to byl jejich majetek. Jako bychom žili v zemi, kde úvaha o dobrém účelu či o rozumném zájmu platila vždy víc než právo. My vždy uznáme, že někomu něco ukrást není správné, ale když se má vrátit majiteli ukradený obraz, ihned nás napadne: vždyť by se dělila ucelená sbírka a kdo ví, co by majitel s obrazem udělal. A nevrátíme. Proto je třeba pochválit ministra kultury Dostála za snahu zřídit na vracení židovského majetku zvláštní zákon. Už teď je ale tiše slyšet vzpurný hlas: Proč právě Židům? Kdo je dost citlivý, musí zvláštnost tohoto problému vnímat a odpoví: Právě proto. Srovnáním této padesátileté křivdy pomůže Česká republika především sobě. Bude v ní o krok spravedlnosti více. Totiž bylo by, pokud bychom se zákona v rozumné době dočkali.  

Tyto komentáře vyjadřují stanovisko listu

Sova, Vítek, Babice
18.9.1999    Mladá fronta DNES    str. 14    Názory
    KAREL STEIGERWALD        
Život je někdy nepříjemně zlomyslný. Téhož dne, co se k nám s ohromným halasem navrátil major Zeman, zastavil Okresní soud v Jihlavě trestní stíhání Pavla Vítka. Vítek je posledním žijícím právníkem ze známého babického procesu. Vraždami v Babicích se zabývá také zemanovský propagační seriál. Že se obě události sejdou v týž den, patří k okouzlující magice života. Jihlavský soudce Sova došel k závěru, že se na Vítka, obviněného ze zneužití pravomoci veřejného činitele, vztahuje amnestie prezidenta z r. 1960. O nějakém obvinění z účasti na vraždě nemůže být podle Sovy řeč. Nelze dokázat, že Vítek o zmanipulování procesu věděl. Vítek sám však říká, že věděl. Že proces byl formální a rozsudky předem určeny. Těch obžalovaných, na které to "ušili", bylo soudci Vítkovi líto, ale nemohl s tím tehdy nic dělat. Jinak je mu to všechno k smíchu. Že se takto přímočaře přiznává, není mu nic platné. Soud udělá vše, aby se procesu nedočkal. Už dávno mohl znát svůj rozsudek. Spravedlnost by se dočkala a prezident by mohl dát tomu velmi starému muži milost. Místo toho jsme svědky neobyčejného pohrdání spravedlností. Až se vtírá tato úvaha: kdyby Hitler vyhlásil včas amnestii, byli by jeho SS beztrestní? Anebo: jak mohl prezident Novotný amnestovat v r. 1960 zločin, jehož stíhání a vyšetřování mocenský aparát zamezoval - zejména proto, že jej nepovažoval za zločin, nýbrž za akt revoluční spravedlnosti v období diktatury proletariátu? A konečně: být soudcem vědomě zmanipulovaného soudu, který zničí životy mnoha lidí, protože to na ně "ušije" - to je zneužívání pravomoci veřejného činitele? Jsme již tak otrlí, že všemu budeme říkat jinak? Pro účast na vraždě, byť justiční, budeme mít lehčí výraz: zneužívání pravomoci, aby ty vraždy vypadaly jaksi malicherněji? Za deset týdnů se na případ Babice mohou v televizi oba soudci, dnešní Sova i tehdejší Vítek, podívat znovu. Sova si může spokojeně říci: vida, tak ona to nebyla manipulace, nýbrž pravda. A Vítkovi to bude všechno k hořkému smíchu. Dívat se mohou i pozůstalí těch, na které to tehdy "ušili". Bude to divný pohled žádný zločin, trest a odpouštění, žádné vyrovnání a napravení, nýbrž jen srandičky v poťapaném seriálu. 

Tyto komentáře vyjadřují stanovisko listu

Třicet procesů známého majora
16.9.1999    Mladá fronta DNES    str. 12    Názory
    KAREL STEIGERWALD        
Seriál o skutcích majora Zemana má právní aspekty, které možná Česká televize nedocenila. Všech třicet dílů bylo napsáno podle skutečných událostí, ale ty události byly přepsány tak, aby vyhovovaly komunistické ideologii. Řada z těch případů byla velmi známa a známi byli i jejich aktéři. Mnozí skončili tragicky, komunisté je připravili o život, jiní byli léta vězněni. Jejich čest byla v zájmu vychvalování komunistické tajné policie pohaněna. V seriálu se dočkáme nejen lží o našich dějinách, ale lží, pomluv a urážek mnoha našich spoluobčanů. Jejich hrozné příběhy se v seriálu vyprávějí tak pokrouceně, aby jejich aktéři vypadali jako ničemní a zavrženíhodní lidé. Ale pozor - vždyť to byli a jsou skuteční naši spoluobčané. Pokud by se tito občané či jejich potomci obrátili k soudu, aby chránil jejich čest a důstojnost, mohly by nás čekat velmi zajímavé a dramatické procesy. Debata o Majorovi by pak byla už jiná. Nikoliv zda má TV právo, či naopak nesmí Zemana vysílat, nikoliv zda jde o zajímavý a usvědčující pohled na minulost, či naopak o vychvalování totalitního režimu, nebo dokonce jen o prý profesionálně (!) zpracované detektivky. Šlo by o to, zda soud umí hájit čest, památku či důstojnost lidí, kterým komunistický režim velmi ublížil a jejichž osudy jsou opět v té hanebné komunistické podobě předváděny každý čtvrtek veřejnosti. Bylo by dobré, kdyby občané, jichž se to týká, žalobu podali. Úvahám o Majorovi by to dalo nový aspekt.

Psi, svoboda a soud
15.9.1999    Mladá fronta DNES    str. 14    Názory
    KAREL STEIGERWALD        


Tolerance na mostě (jedna malá hádka)
14.9.1999    Mladá fronta DNES    str. 12    Názory
    KAREL STEIGERWALD        
V sedmnáctém století umístili katolíci na jedno ze sousoší Karlova mostu hebrejský nápis hanobící židovskou víru. Dnes požaduje pražská židovská obec buďto vysvětlující tabulku, nebo rovnou odstranění nápisu. Památkoví úředníci nesouhlasí. Když se do toho obě strany pořádně dají, může nás čekat pěkná mela. Tři sta let starý případ může rozdmychat spor o to vášnivější, oč nesmyslnější. Stanovisko židovské obce je - pro člověka, který nemá židovskou víru - poněkud podivné. Každý ví, že katolíci Židy pronásledovali, a to nejen v sedmnáctém století. I nápis na soše je tohoto antisemitismu dokladem. Máme tu ctít dosti svéráznou myšlenku - odstraňováním historických svědectví lze minulost předělávat, napravovat, zlepšovat? Ale úcta, vážnost, tolerance k židovské víře se nezlepší odklofáním tři století starého nápisu Svatý, svatý, svatý je Hospodin zástupů. Kdyby s odstraněním usvědčujícího nápisu přišli katolíci, bylo by to pochopitelnější. Historka o potrestaném Židovi nedělá jim žádnou parádu. Naopak - odklofání by mohlo pověsti židovské víry uškodit, byť klofání do památníků zmizelých časů je v českých zemích sportem bohužel dosti rozšířeným. Osudy soch, pomníků, památníků, to by byly dějiny našeho zupáctví, netolerance a důvěřivé víry, že novým nápisem či zbořením sochy přijde hned sám od sebe nový lepší čas. A nebuďme si jisti, zda i starozákonní zachmuřený Hospodin odklofání nápisu skutečně požaduje. Možná, že by se dnes, po tolika staletích, oba Bozi už nějak ekumenicky shodli. Stanovisko památkářů je však ještě podivnější: Karlův most prý není čítanka, nýbrž most. Tabulka by jej znešvařila. Každý nepředpojatý člověk cítí, že toto je hloupá výmluva. Ve skutečnosti neexistuje žádný rozumný důvod židovské obci nevyhovět a tabulku s vysvětlením vedle nápisu neumístit. Vždyť v tom právě je ta tolerance - Židé tam tabulku mít chtějí, nechť ji mají. Jejich víru to uspokojí a i pro nás bezvěrce bude most o tabulku zajímavější. A dodejme: chtějí-li k tomu ještě něco napsati katolíci, nechť ano - na cedulku vedle. Dopadne to však špatně. Cedulku nikdy, vzkřikne Bůh památkářů, zatímco hebrejský Bůh poručí: Odklofat!

Odstranění, to nic není
11.9.1999    Mladá fronta DNES    str. 12    Názory
    KAREL STEIGERWALD        
poznámky 

Je to hrozné. Ale na soud bych nespoléhal. Ten se zvrhne na scholastiku: co znamená slovo "odstranit"? Jedni řeknou, že to znamená "jen z politiky" a že si to Klaus zaslouží. Jiní zas opak - že nezaslouží. Najednou z toho bude debata o Klausovi. Kdo chce přesně pochopit, co ten Kudláček provedl, ať si zkusí představit, že Kudláčka jednou dožere někdo jiný a dá si do novin: Pět milionů zaplatím každému, kdo odstraní z veřejného života Židy! To už je ovšem jiné kafe, tohle by Kudláček do novin asi nedal. Protože jak bylo míněno "odstraňování Židů z veřejného života", každý dnes už ví. Ale tehdy před druhou válkou a v počátcích nacismu to nikdo takhle nevěděl - leckdo měl na některé Židy pifku a takové "odstranění" mu tak strašné nepřišlo. Každý, kdo by tehdy příliš přehnaně horlil proti výzvám k "odstranění z veřejného života", platil by za podivína. Tož jako podivín píšu: Je možné, aby někteří naši spoluobčané nabízeli jiným peníze za "odstranění" kohokoliv z veřejného života a podněcovali tak nenávist lidí. Pan Klaus by měl ihned pana Kudláčka žalovat a soudce by měl pana Kudláčka dát načas podle zákona do vězení. Jenže na soud bych nespoléhal. Ten bude mudrovat - odstranění, to nic není.

Vezměte právo útokem, jde to
10.9.1999    Mladá fronta DNES    str. 14    Názory
    KAREL STEIGERWALD        
Čtyřčlenná rodina bydlí na zahradě ve stanu. Majitel ji vyhodil z bytu, oplotil dvorek, vypnul elektřinu. Na dveře dal petlici. Majitel domu na tom není o mnoho lépe. Nájemník všechno devastoval, protože byl jakýsi kutil. Dělal načerno odpady, zbortil se mu strop. Odmítal vyklidit, co užíval neoprávněně. Je to příběh ze života jakýchsi pidigangsterů a bytových teroristů? Kdo spíše cítí s nájemníky, povšimne si zločinů majitele, kdo cítí s majiteli, sleduje zlotřilou partaj. Každý občan by mohl jmenovat podobné příběhy, Mají jedno společné: lidská hrubost působí v jakémsi jakoby bezprávném prostředí, v němž si každý obstarává svou spravedlnost sám, podle svých úsudků a sil. Zjevné křivdy a násilnosti z té či oné strany musí ti slabší snášet měsíce či léta. Proč je tato krutost možná? Copak my nemáme svá známá práva, která státní moc chrání, že se musíme takto do krve o ně rvát? Úřady však říkají: Nemůžeme pomoct. Není žádné řešení. Tak obě strany bojují s eskalující krutostí. Každý neprávník by řekl: Co je na tom složitého? Ve středu mu dají petlici na byt, či on naopak proboří strop, v pátek už je stručná žaloba, v pondělí to chlapík od soudu omrkne a ve středu přinese rozsudek. Vždyť je to případ jasný jak facka. A policajt již odpoledne dohlíží, aby rozsudek platil. Pro nezasvěcence: Takto nějak vypadá právní stát. V neprávním státě se vyplácí vzít právo do svých rukou a reagovat na křivdu útokem. Oplátkou nastane proražení stropu. Jemu v odpověď utržený elektroměr. Prokopnuté potrubí, požár, exploze, vražda. Právo má citlivost až od požáru dál. Denně se setkáváme s širokým řečištěm křivd, ústrk a šikan, na něž zákon neodpoví. A když odpoví, tedy zbytečně, protože ne do pondělí, jak je třeba, nýbrž za rok, za dva. Oběti mezitím buďto bydlí na dvorku, nebo jim naopak ve vlastním domě řádí banda ničemů. Stále čteme: Vykopl stařenku na dvorek. Našel své auto, ale zloději se mu vysmáli. Zdevastoval jim byt. Dvacet měsíců chodí pro vodu do řeky. Nemohou dolů, upiloval jim schody z patra.  Stát, dobře víme, dokáže strkat nos skoro do všeho. Jen jedno nedokáže: účinně a rychle bránit naše všední, obyčejná, evidentní lidská práva. Asi ještě neví, že už je máme. 

Tyto komentáře vyjadřují stanovisko listu

Korupčník a lhář jsou zlatí
8.9.1999    Mladá fronta DNES    str. 14    Názory
    KAREL STEIGERWALD        
Pan Zeman je již delší dobu probírán v tisku, že je lhář. Jeho místopředsedu podezírají, že porušil devizový zákon a nechal se podplatit. Zatímco plachý korupčník zmateně koktá, že by byl odstoupil, kdyby byl odstoupil, lhář se všemu vesele směje. Má na triku i další ošklivá obvinění. Nikdo ještě nedokázal, že jsem odporný ožrala, pokřikuje například na novináře jako nějaký nebojsa. Je to živý obraz českého veřejného prostoru. Korupčník i lhář si nechávají všechno líbit. Nadávejte jim, jak chcete - a nic. A přitom sejmout z beder tak nepěkná označení je otázka jednoho hmatu do šuplíku, kde má lhář šedesát smluv - důkazů. To se celé může odehrát za několik minut. Za stejnou dobu lze zjistit, zda konto korupčníkovo bylo legální a co udělal s těmi dolary. Z nepochopitelných důvodů však lhář i korupčník, ač mají ku pomoci celou vládu, odmítají svou čest hájit. Raději se nejapně vykrucují. Když už své cti nedbají, není jim líto naší zubožené vlasti, v jejímž popředí oba - lhář i korupčník stojí? Ze zloděje a lháře nemají jistě ani oni radost. Proč se oba neočistí? Proč neřeknou vládě, ať jim pomůže s důkazy? Existuje pro to jediný důvod - že to nejde. Nikdo s tím nehne. Vláda nic nesvede. Dali tam kontrolu, a nic. Neví se. Ani sám Tošovský. Konto? Kdož ví. Dolary se náhle mění v listí. Vyšetřuje se. A nejde to! Kavan: Šedesát smluv? Prve tu byly. Asi se vzňaly. A ten Zieleniec jak divně mluví! Cizí ruka zvenčí najednou otevřela okno v patře. Fencl: Brr, kde to jsem? Vezmete do rukou papír, on se rozpadá. Ha! Divné hnutí za záclonou. Hrůza. Kdosi něco smazal. Chodbou šly kroky, ale člověka nikdo neviděl. Bašta usnul. Vládou letí neznámá úzkost. Tři ministři z děsu pijí mléko. Laskavý čtenář s vděčností vzpomene na korupčníka a lháře. Ti byli ještě zlatí.

Nové krásné dialogy
1.9.1999    Mladá fronta DNES    str. 12    Názory
    KAREL STEIGERWALD        
poznámka

Pan Špidla chce vrátit rodinné přídavky dětem z bohatých rodin. I tady už se uplatňuje stará socanská zásada "padni komu padni". Je to správný plán a bohatí jej uvítají s nadšením. I pro boháče je každá koruna dobrá. Jen naivní člověk si myslí, že boháči nacházejí peníze na ulici. Chudina si sotva umí představit, co to dá práce, než dáte dohromady dva miliony. Když vám Špidla tři stovky přidá, přijdou vhod. Špidlovo zlepšení může však bohatým lidem přinést i spoustu starostí. Aby se o těch pár mizerných stovek věčně starali, aby vyplňovali žádosti a lítali na úřad. Dopoledne si můžeš kvůli přídavkům nohy ušoupat a večer si pak těmi několika stovkami ze vzteku připálíš doutník! Pokud to ministr Špidla myslí s rodinnými přídavky pro děti z bohatých rodin opravdu upřímně, dohlédne na to, aby rodinné přídavky pro ta děcka mohli vyzvedávat i šoféři, komorníci nebo služebné.  Vzniknou tak nové krásné dialogy. "Václavík, řeknou služce, ať doběhne pro rodinné přídavky na mladého pána," řekne továrník Hron svému řidiči.

Užaslé oči soudce Vaše
26.8.1999    Mladá fronta DNES    str. 10    Názory
    KAREL STEIGERWALD        
Vašův malý zločin tkvěl ve zneužití moci služební a úřední podle zákona z roku 1855. Podle obvinění z března 1998 měl se toho zneužití moci Vaš dopustit v procesu s generálem Píkou. Ale zneužití moci služební a úřední soudcem Vašem bylo v roce 1998 již promlčeno. Vaš tedy vyklouzl, vyšetřování bylo zastaveno. Ministr spravedlnosti se však odvolal k Nejvyššímu soudu, takže dnes nemá Vaš na krku zločin malý, nýbrž podle rozhodnutí Nejvyššího soudu zločin velký - má být dál vyšetřován pro účastenství na vraždě generála Píky, která promlčena není. Zní to přesvědčivě. Heliodor Píka nebyl popraven, nýbrž zavražděn, na čemž nic nemůže změnit skutečnost, že vrazi říkali si tenkrát soud. Kdo jiného zabije a k tomu činu si připíše vymyšlené důvody a zfalšované doklady, není soudcem, nýbrž vrahem. Co musí laického pozorovatele zaujmout, je ohromné rozpětí času, které se nad Vašovým případem klene. Jaká to musela být doba, že ještě v roce 1949 platil zákon z roku 1855? Žactvo si vzpomene - Bachův absolutismus, Gottwaldova hrůzovláda. A dál - zavražděný Píka byl rehabilitován za dvacet let. Za Dubčeka. Třicet let poté, za Havla, dochází na případ Vašův. Ten sám běží již šestý rok. To aby byl Vaš nesmrtelný, chce-li se dočkat konce. Podobná bude jistě i Vašova obhajoba, ani se jej nemusíme ptát: Taková to byla před padesáti lety doba a on, Vaš, plnil její zákony, ne dnešní. Vždyť, řečeno upřímně, už sama skutečnost, že byl Píka popraven, tehdy dokazovala, že byl zločinec. Co Vašovi dnes povídají, tomu on stěží může rozumět. Sám Klement Gottwald stál tehdy při něm a říkal mu mocným vnitřním hlasem: Toho Píku dej, Vaši, oběsit. Je to tentýž Gottwald, kterého si dnešní komunisté tolik váží a který je učí, jak nám ostatním zakroutit krkem. Dnešní komunisté - vždyť je podporuje osmnáct lidí ze sta. Soudce Vaš musí se dívat na svět užaslýma očima, které se jen vyčítavě ptají: Proč zrovna já? Nechtěli byste mi raději dát nějaký řád? Zvláštním způsobem vzkazuje Vaš těm osmnácti voličům ze sta: S komunismem musíte si vzít i mě. Můj osud. 

Tento komentář vyjadřuje stanovisko listu

Potomek dvou sester
25.8.1999    Mladá fronta DNES    str. 10    Názory
    KAREL STEIGERWALD        
Poznámka

Poštou se voličům doporučuje také kandidát senátních voleb ing. Tyl. Jeho hlavním volebním argumentem je skutečnost, že je potomkem národního buditele Josefa Kajetána Tyla. Po dlouhém tápání, co s tou naší politikou, konečně rozumné řešení. Voliči mají jasný argument. Švandu dudáka četli, Vocílku znají, tak šup k volbám! Ovšem jeden Tyl to nevytrhne. Naštěstí potomků je dost. Jen v Praze jsou například dva Kozinové, ing. a Láďa z Letné. I Husů je dost. Žižků dokonce několik set. Kdo je fajnovější, může vzít zavděk Máchou (také stovky) či Klicperou (desítky). Potomků buditelů je dost do vlády, sněmovny i Senátu. Ale Kajetán Tyl byl nejen vlastenec. Vynikl také tím, že žil s dvěma hezkými sestrami naráz. Kolik dramatiků mu to závidí! Pan Tyl by však na to mohl doplatit. Měl by raději voličům sdělit pravdu. Zda nejde ve stopách předka a od které sestry je potomkem. Pokud by sám žil také ve hříchu s dvěma sestrami, dramatici by mu to záviděli, ale u voličů by to mohl projet. Co se u umělců obdivuje, může být pro senátního kandidáta učiněnou zhoubou.

Buďto, anebo
24.8.1999    Mladá fronta DNES    str. 10    Názory
    KAREL STEIGERWALD        
V sobotu volalo dvě stě skinů v Praze Vítězství zdar. Zhruba jeden skin, vidět bylo i v televizi, neopatrně zdravil nacisticky. Buďto je Česká republika stát liberální a s velkoryse bezbřehou tolerancí říká: Hlásejte si názory, jaké chcete, od fašismu po komunismus. Jest věcí občanů, co z vašich řečí vezmou za své. Anebo této odvahy a důvěry v soudnost občanstva Česká republika není schopna, a má proto zákony, které určitá myšlenková hnutí a jejich propagaci zakazují, aby občanstvo nebylo znechucováno a otravováno propagací třebas rasistických, nacistických či komunistických idejí. Buďto, anebo. Mít oboje současně možné není. Nelze nacismus zákonem zapovídat a současně nechat běhat nacisty po ulicích. Také nelze zapovídat komunismus a současně vychvalovat Stalina. Nelze pronásledovat hákový kříž a současně nepronásledovat srp s kladivem. Toto vše nelze, a přesto jsme tohoto zázraku denně svědky. Každý ví, že skini pilně čerpají moudra z nacistických a rasistických studní. Každý ví, že tento víkend oslavovali veřejně památku nacistického předáka Hesse na neohlášené demonstraci. Každý ví, že policie toto vše (a nejen tento víkend) neví, protože jí to skini neřekli, ačkoliv se jich ptala, a nevidí, ačkoliv se bedlivě dívala. Jsou dvě možnosti: buďto je policie hloupá a slepá, nebo má skiny ráda. Platit by však měla možnost třetí: policie dodržuje zákon, nikoliv svůj úsudek. Kdo cítí liberálně, ať bojuje za zrušení zákonů, které extremisty zapovídají, kdo liberál není, ať takové zákony podporuje. Všichni by však, a policie první, měli usilovat o to, aby skutečně platil zákon, jenž právě platí, ať už je takový, či jiný. Horší než špatný zákon a horší než dvě stě řvoucích skinů je stav přibližnosti, jednou ano, jindy ne, jednomu ano, jinému nikoliv. V zájmu skinského rozvoje můžeme však šaškovat v tomto smyslu: Nacismus tu nevidět. Povyk Vítězství zdar je něco zcela jiného než Sieg heil. 

Tyto komentáře vyjadřují stanovisko listu

Volnost, rovnost, cirkulárka
16.8.1999    Mladá fronta DNES    str. 06    Názory
    KAREL STEIGERWALD        
Událost hodná vrcholících prázdnin, času bez událostí: v Krásném zakázal obecní úřad v neděli používat sekačky, pily, vrtačky. Smysl zákazu každý jistě chápe, nemusí být nijak ústavoprávně vzdělán. Hlučné práce mohou si občané odbýt v sobotu. V neděli ať je ticho, ticho léčí! Okresní úřad, poslušen zákona, se proti zákazu postavil a zastupitelé z obce Krásné mu slíbili, že nezákonnou vyhlášku zas zruší. Kdo se zajímá o právní podrobnosti: nelze obecně závaznou vyhláškou upravovat něco, co již upravují vyšší zákonné normy, například občanský zákoník či hygienické předpisy. Hlučet se smí do 22 hodin. Takové maličké lapálie v maličké obci si nikdo nepovšimne. Koho zajímá, že se někteří vztekají nad nedělním hlukem, zatímco druzí se vztekají, když jej nemohou v neděli páchat? Jsou tu platné zákony a obecní zastupitelstvo si nemůže nad ně vyskakovat. Nuda, mávne právník rukou. Ale každý, kdo se o právní podrobnosti nezajímá, musí žasnout. Zas tu stojí zákon proti zdravému rozumu. Proti něčemu tak normálnímu a obyčejnému, jako že u nás ve vsi se dohodneme, kdy bude hluk, kdy ne. Co je do toho nějakým zákonům v hlavním městě? Nebo snad bude nám - hrůzo hrůz někdo vysvětlovat, že ve vrčení sekaček máme spatřovat lidskou svobodu? Že už Francouzská revoluce byla nesena ideou Volnost, rovnost, cirkulárka v neděli? Z jedné příhodičky mohou se vyvodit mamutí závěry. Kdo se o právní podrobnosti nezajímá, musí napsat: takový je duch našeho práva. Šafářský, poručnický, strká nos do našich věcí. Obtěžuje nás bez užitku a proti zdravému rozumu. Z občanů dělá jakési hloupé osoby, které je na každém kroku zapotřebí vést na uzdičce, na obojku. Oni mají zákon už i na mou cirkulárku, ale jediným smyslem toho zákona je, že mohu obtěžovat sousedy, jak si zamanu. A co je to za obecní zastupitele, když ani nemohou po právu říct - tady bude v neděli ticho! Nemyslím, že zákony jsou naschvál tak udělány, aby rozvíjely svévoli hlučných sobců. Myslím však, že jsou tak udělány. Právní odborníci ať si to přeberou odborně a s rozumným výsledkem: V Krásném nechť je v neděli ticho, když to tam tak chtějí! Veškerá ústava, je-li to zapotřebí, ať za tímto Krásným právem stojí.

Vízum? Nerozumím
14.8.1999    Mladá fronta DNES    str. 10    Názory
    KAREL STEIGERWALD        
Komentář

Asi tak za týden možná uloží Britové českým občanům vízovou povinnost. Je to proto, že Romů, kteří nechtějí žít v české mizerii, je příliš mnoho. Každý člověk má právo opustit svou vlast, ale každá vlast má právo před příchozími se zatarasit. Toto podivné pravidlo je čím dál modernější. A také stále více lidí žije "mezi hranicemi". Na jedné straně je boj za lidská práva. Solidarita s trpícími. Lidská spoluúčast podává pomocnou ruku obětem násilí a nesvobody. Těm, kteří jsou ohroženi na životě či ztratili pro své přesvědčení možnost obživy, nabízí azyl. Otevřít náruč a nabídnout pomoc - to je jedna z předních hodnot demokratického člověka.  Na straně druhé je vízum, také hodnota demokratického člověka. Skoro by se patřilo říci, že k vízu patří dráty, střílny, psi. O azyl požádat můžeš, ale nejprve požádej o vízum. Asi tak za sto let budeme vědět, že k právu člověka bezpochyby patří i svoboda chodit veškerou zemí. Není kus planety Čechů, kus Italů či Rusů. Žijeme na planetě všech. Dnes však věříme, že ne. Proto máme víza, dráty, psy a pohraniční policii. Řekové před tisíciletím nevěděli, že svoboda patří i otrokům. Měli k tomu pádný a logický důvod: otroci svobodu mít nemohou, neboť jí pozbyli. Američané před dvěma sty lety nevěděli, že přirozenými lidskými právy může být od Boha obdařen také Indián a černoch. To všechno dnes už víme. Svobodu ctíme a chceme její dobrodiní dopřát všem. Ale když je žadatelů příliš, postavíme jim do cesty vízum. Právo azylu je velkou ozdobou lidskosti a vízová povinnost zas její sobeckou ochranou. Žadatelé o azyl stojí mnoho peněz, dělají v noci hluk a přinášejí nežádoucí nepořádek. Vzniká složitá personální i finanční situace. Všechno stojí obrovské peníze. Lékařské prohlídky. kapesné. Ano. Je správné vytýkat Čechům jejich protiromský rasismus, ale je to také pokrytecké. I mírové soužití Čechů s Romy bude dlouhá léta provázet složitá personální a finanční situace a bude to stát obrovské peníze, aniž by kdo mohl zvolat: Zaveďte víza a bude pokoj. Moderní demokratická země to má lehčí. Řekne: Vízová povinnost od pondělka. Měla by však říci: Víza? Nerozumím. 

Tento komentář vyjadřuje stanovisko listu

Nezatmělo se!
12.8.1999    Mladá fronta DNES    str. 10    Názory
    KAREL STEIGERWALD        
Včera se nezatmělo. Nejprve všechno vypadalo slibně, slunce se měnilo v nezvyklý žlutý srpek, černé kolo sunulo se pomalu proti němu, planoucí korona kol černého kotouče již nablízku, když tu přišly mraky, zapršelo a bylo po všem. Ze všech velkých nadějí jsou trosky. Lidé se koukají na Slunce a nic nevidí. Místo divukrásného zatmění obyčejné pošmourno! Darebáci! Kolikrát my Češi už jsme naletěli. Hus a Zikmund! Kolikrát jsme se už nadechli jakousi nadějí, že nám mocné síly nahoře cosi hezkého ukážou. A kolikrát - nic. Mraky, déšť, vítr. Bílá Hora, Mnichov, Brežněv. Tolik nadějí upínali někteří z nás vzhůru, k jevům na obloze. Ale prozíraví lidé se nebeským jevům vysmívali. Prý - zatmění Slunce je pitomost. Díváš se, Marie? Nedívám, Josko, já jim na to jejich zatmění kašlu! Vidíš je, Zdenku, ty blbce, jak čumějí nahoru? A nahoře? Dubček, Svoboda, naděje národa. Mít tak jejich starosti, těch nebešťanů. Moudrý člověk nemá zapotřebí dívat se nahoru. Má své starosti, jde koupit koště, barvu, hřebíky a nikdo mu nebude nic povídat. Dobře ví, jak to nahoře vypadá. Dobře, říká si, že se nezatmělo. Takové efekty, to se pro nás Čechy ani nehodí. Počasí prosíme poklidné, nepříliš větru, nepříliš horka, červánky, ať mrholí, má-li. Holky trochu hezké, trochu tlusté, tatíček T.G.M. na koni. Ale zatmění? To je tak pro Francouze, pro Indy či jiné národy, které pojídají žáby. Pro nás Čechy je na nebeských jevech zajímavé, že se skutečně stanou. Poučení můžeme hledat v tom, že nebeské jevy se neodkládají, nikdo je nezamítne, nestanou se jen částečně, jaksi napůl. Též je nikdo neukradne. Probíhají, ať už o tom soudí parlamentní komise cokoliv. Co je proti Slunci s Měsícem takový Miloš Zeman s Václavem Klausem a Václavem Havlem dohromady? Stará pravda Haškova Švejka je zde: co jsou majoři proti velebné přírodě? Ale když se nezatmělo, nerozjasní se. Obloha sděluje, že nebude dobře. To musí mnohé pravověrné Čechy potěšit. Jsou už zase na svém. Naše vlast je odsouzena k neúspěchu. I to zatmění se zpackalo. Hynku, Miloši, Jarmilo.

Pás totality nás na dlouho rozdělí!
11.8.1999    Mladá fronta DNES    str. 10    Názory
    KAREL STEIGERWALD        
Pás totality táhl se vždy od Aše po Vladivostok. Říkalo se mu hrozivě tábor míru. Kdo mohl, zdrhl z něj. Dnes je to jinak: pás totality se táhne v úzkém pruhu na trase Anglie, Lucemburk, Mnichov, Budapešť, Rumunsko a cpou se do něj miliony lidí ze všech stran. Mají v úmyslu nasadit si barevné brýle a koukat se do slunce. To se nezměnilo. My sami spadáme do pásu částečné totality. Není to tak nebezpečné jako skutečná totalita, ale růžové brýle se přesto doporučují. Totalitu provází zvýšené očekávání jednak pohrom a neštěstí na straně pravé, jednak divukrásných jevů na obloze na straně levé. I Západ prý bude rudý. No uvidíme. Slunce zašlo - kdo to zavinil? Podle veterinářů budou politici na zatmění reagovat v důsledku ochlazení a zesílení větru nevypočítatelně. A už to také začalo. Že naše země dosáhla pěkného devadesátiprocentního zatmění, vysvětluje chlubílek Zeman činností vlády. Na chybějících deset procent se prý máme zeptat předešlé vlády. Zachmuřený Ruml v této souvislosti připomíná, že nedávno vzniklo hnutí Impuls, které zde ovšem není kvůli Zemanovu zatmění, nýbrž aby bylo jasno. Přidal se i Kasal - tma prý vyhovuje sociální demokracii, ODS a ostatním zlodějům. Podle Klause je tma důsledkem vlády sociální demokracie. Tento výrok je skoro totožný s tvrzením Zemana, Klaus jej však myslí úplně jinak než Zeman, který od tmy očekává i oživení na burze. Václav Havel upozorňuje, že všechno to šero, pološero, tma i světlo jsou jen normální projevy občanské společnosti, která si jednou dokáže na Klause posvítit. Občanské hnutí Polosvětlo, které se čile přihlásilo k zatmění několika peticemi, nemá s Hradem nic společného. Až budeme v Evropě, budeme mít všichni stoprocentní zatmění, upozorňuje Egon Lánský a připomíná, že on už ho má. Hlásí se i Grebeníček s revoluční písní Tmy vláda jest svržena. Ano, všichni bez rozdílu politických stran bychom si v té tmě měli říci, že bude zas jednou světlo. I to zatmění je tu pro nás pro všechny. Ale Pehe varuje: Tma hloubí další příkopy nenávisti a Impulsu dá hodně práce, než je zahladí. Říká, že u nás, v pásu devadesátiprocentní totality se elita tomu hemžení lidské verbeže nediví. Až přijde příští zatmění, což bude asi sto sedmdesát let po vzniku Impulsu, budeme na tom už lépe.

Grebeníček mladší neexistuje
7.8.1999    Mladá fronta DNES    str. 10    Názory
    KAREL STEIGERWALD        
Dvacet procent je děsné číslo. Neznamená hned, že dvacet procent občanů bude volit komunismus. Znamená, že dvacet procent občanů se řadí mezi zavilé, vzteklé, nešťastné, závistivé, zklamané, mstivé a zoufalé. Dvacet procent občanů s výstředně vyhraněným postojem k životu je moc. Takový je pohled člověka, který vidí každou sklenici poloprázdnou. Příznivci sklenic poloplných vidí naopak, že mezi ty výstředně vyhraněné občany patří pouhých dvacet procent. To už je číslo pěknější. Naši komunisté se mýlí, když vidí přibližovat se Rudý ráj. Zájem o jejich hnutí se nezvětšuje, zvětšuje se zájem o jejich zlá slova. Jde stále o totéž hejno, jen strom, na nějž sedá, se mění. U Grebeníčka mladšího jsou dnes ti, kteří na Zemanovi milovali sprosté nadávky a sliby, že zavře sto tisíc zlodějů a boháčů. Také ti, kteří milovali na Sládkovi, že dá do plynu Němce, Cikány a Havla. Také ti, kteří odjakživa věří, že všechno je domluvená lumpárna gaunerů nahoře. Grebeníček není předák komunistů, nýbrž vůdce české lidové nenávisti. Lhostejno, kolik jich napočítáte. Zda devět nebo třicet procent. To číslo říká jediné: kolik traumat a zlomených emocí tu je a jaké úzkosti a bolesti před sebou ti lidi valí. Jsou vhodným signálem či čmoudem, zemi však budou vždy spravovat ti druzí. Těch osmdesát procent klidnějších, uvážlivějších. Je zbytečné se těch dvaceti procent děsit, rozum má vždy většinu. (Ostatně je těch procent jistě daleko více - roztroušeno v hlubinách ČSSD, mezi nevoliči i jinde.) Děs přichází z té osmdesátiprocentní většiny. Je tato země skutečně zničená, spálená, rozkradená? Je to země hrubců, lhářů a podvodníků? Co politik, to syčák? Poslanci - gauneři? Nikdo nevládne, každý chce raději krást? Tuto extremistickou ideologii zatrpklých lidí dnes a denně opakují nejen předáci extremistů, nýbrž i činitelé parlamentních stran. Ne že by jí sami věřili, doufají však, že kletbami a zpěvy Kasander zaujmou voliče. Zaujali. Dvacet procent fascinovaných občanů se dívá, odkud přijde spravedlivý trest: oheň, dým a krvavá lázeň. Komunisté sami o sobě dnes již neexistují. Místo Grebeníčka představ si chuchvalec zplodin, který produkují parlamentní strany. Grebeníček, to je vždy jen chyba těch druhých. Jaká úměra zde platí, čeho je víc, když je něčeho víc, dovodí si čtenář jistě sám. 

Tyto komentáře vyjadřují stanovisko listu

Úděl intelektuála: hornictvo svačí, on varuje
7.8.1999    Mladá fronta DNES    str. 10    Názory
    KAREL STEIGERWALD        
Hnutí Impuls '99 dává až okázale najevo, že je hnutím intelektuálním, hnutím "předních osobností a dalších občanů", kteří již nemohou mlčet. Hnutím elity, která je schopna ostatním říct, jak to všechno má být. Je to omyl. Řešit, co to intelektuál je, patří k nejduchamornějším cvičením. Rozhodně se však každý intelektuál vidí jako ten, kdo nezávisle pochybuje. Staví se proti povrchnímu mínění většiny, často je proto - a pro svou originalitu a prorockou předvídavost osamělý a nepochopený. Má proto odvahu být sám. Chápe se jako trpící příslušník neviditelné elity, která ví víc. Předbíhá ty ostatní - a za to platí. Ví, ale pochybnosti jej nikdy neopouštějí. Je to duchovní šťoura, který všechno obrací a říká si, co když je to jinak. Často se uchyluje k metafoře o ptáčcích ochraňujících horníky v hlubokých dolech včasným pípáním, když se blíží plyn, který horníci ještě necítí. Intelektuál má tedy i dobrý čich. Často pracuje do úmoru, citujeme Václava Havla, ale výsledky jeho práce jsou téměř neviditelné. Často také, když se plyn blíží, horníci ptákovi nedůvěřují. Pípá, a oni nedbají. Nelze se jim divit, nemají dost čichu, nezávislosti a intelektu, aby plyn ucítili. Hodí přes klec hadr, aby pták neobtěžoval, a dál hrají bulku. Tak hořký je úděl intelektuála, toho pěvce svobody, jenž zesiluje svůj varovný hlas. Každý uzná, že je v té metafoře velká síla, která nahradí všechny definice. Nikdo se nemůže intelektuálovi divit, když osudově vnímá svou ptačí jinakost. Úděl intelektuála: hornictvo svačí - on varuje. Z tohoto hlediska není hnutí Impuls '99 hnutím intelektuálním, nýbrž lidovým. Nestaví se proti povrchnímu mínění většiny, nýbrž do jejího čela. Není ani prorocky předvídavé, ani osamělé a nepochopené. Duchovní hlubiny tohoto hnutí lze nalézt v každé upovídanější hospodě. Impuls rozvíjí nejdůležitější a osvědčené lidové ideje: politika je svinstvo a vládnou nám darebáci. Musí přijít nějaký rozumbrada a poradit, jak z toho. Na takto namyšlenou banalitu není zapotřebí žádného hnutí dozvíš se ji i v hospodě. Ale Impuls není ani nezávislý. Dosti okatě se zastává některých menších stran, které teď nejsou u moci. Pozvedá další lidovou hodnotu: nebýt u moci. Páni ve Vídni ať se špiní, čistí budeme my. Není to ani hnutí intelektuálních osamělců. Chce být v houfu a pozvednout masy. Nebudeme nikdy strana, ale nás signatářů bude plný Václavák. Jediné, co má toto lidové hnutí s intelektuály opravdu společného, je bezmezná víra v psané slovo, provázená nechutí k činu. Odpovídá to české kulturní tradici - co v hospodě lítá z úst do úst, to vzdělanec dá na papír. Podepíše to a listinu pečlivě ochraňuje. V budoucnosti pak - kdyby něco však jsme to už tenkrát napsali! Mít skupinu moudrých, kteří vědí co a jak, nebylo by k zahození. Je to sen všech pohádek, že se Honza jde někam zeptat, co má udělat, a mravenci, hodná baba nebo měsíčkové mu poradí. V tomto smyslu je Impuls '99 plodem jakési opožděné lidové slovesnosti - jak dobro vítězí nad zlem a o moudrém Větrníkovi. Toto my děti rády čteme. Lidé z Impulsu však věří, že se podle toho dá dělat i politika. Když pomineme nevkus, s nímž se sami od sebe pasovali na dvanáct měsíčků, zůstane nám hlavní výtka: oni jen dál prodlužují život českému "politickému literátství", které se (krom éry komunismu) nikdy neosvědčilo, které vždy prodlužovalo naše pobývání kdesi za Rumcajsovou pecí, v iluzích o vlastní důležitosti a nabubřelých snech o pravdě a lásce. Je to škoda, protože z tenat slov bude muset jednou česká politika tak jako tak vykročit směrem k činům a odpovědnosti. Mohla by to s výhodou udělat právě nyní po "sametovém" převratu. Námět pro Impuls: metafora o ptácích se dá domyslet: horníci jsou už dávno zadušeni, ptáci plynu přivykli: zpívají a zpívají o své svobodě a nezávislosti. Nad všechny rozbory Impulsu '99 je však jeho neúprosná závažnost a nepřítomnost sebemenšího smyslu pro hravost, humor, lehčí úvahu. Dikce jeho mluvčích - to k nám mluví chmurný Osud sám. Ani Halík to nezachrání tou šibalsky čertovskou tváří... A ještě k tomu si hledají roli mučedníků - jako by na ně někdo pořádal nemilosrdné štvanice. Není ani proč. Rozbor, který Impuls přináší, je triviální, nikoliv konfliktní. Impuls není analýzou naší nynější krize, nýbrž její banální součástí. Abychom se uchránili hněvu nedůtklivých vzdělanců, prozíravě tuto stať podepíšeme cizím jménem. Až nám tyto oběti vlastní důležitosti řeknou, že jsme nepřátelé intelektu a zaprodanci Klause a Zemana dohromady, posměšně odpovíme: Já jsem to nenapsala, napsal to Steigerwald. A budeme mít pokoj od věčných polemik a nadávek. Zachmuření členové Impulsu uvidí však i v této legraci další důvod své nemilosrdné existence.

Menuet v Hulvátově nehrají
6.8.1999    Mladá fronta DNES    str. 10    Názory
    KAREL STEIGERWALD        
poznámka 

Nepříliš jasnou větou "necítila jsem potřebu oddělit svůj osud od osudu této země" paní Jiřiny Jiráskové cítí se "hluboce dotčeni" dva její protikandidáti. Vyvodili z této věty, že Jirásková kritizuje jejich emigraci v době komunismu. Jirásková tak doplácí na příliš vzletné vyjádření jednoduché myšlenky, že se jí nechtělo emigrovat. Ani ve snu ji asi nenapadlo, že její šroubovanou větu o osudech jednotlivce a země může někdo vykládat jinak. Může. Je to sice poněkud nepochopitelné, ale proč ne? Ještě nepochopitelnější ovšem je vyjádření pana Herolda z ODS. Oběma pánům vynadal - jsou chorobně vztahovační a mají to z horka. Pokud mě paměť neklame, pan Herold je mladý utřinos, zatímco oba dotčení páni jsou starší a ctihodní. Tu se musí smysl pro noblesu otřást. Abychom si nekazili léto, představme si, co měli všichni udělat. Když už se páni cítí dotčeni, měli jako muži oklikou říci: Paní Jirásková je vznešená dáma. Jistě to s tou naší emigrací nemyslela zle. A paní Jirásková řekla by: Moji milí páni, vážím si vás i vašich emigrací. Má věta byla nešťastně napsána a zcela jinak míněna. Páni by se galantně uklonili a předvolební klání mohlo by začít. K celé věci hrát by mohl menuet.

Ale jdi, ty malý, naivní hochu
5.8.1999    Mladá fronta DNES    str. 10    Názory
    KAREL STEIGERWALD        
Komentář

Kühnl je připraven na jakýkoliv komentář, zatímco Lánský tvrdí, že to je celé Lánského věc. Tak se tohoto komentáře dočkali oba, byť tak rozdílní. Umolousaných padesát tisíc elegantního Kühnla stojí tu proti impozantnímu čtvrtmilionu dolarů umolousaného Lánského. Oba však mají jedno společné: diví se, že se těmto penězům někdo diví. Kühnl si nechal zaplatit (za práci) od lobbingové firmy. To by místopředseda strany, která se chce pyšnit až neobvyklou čistotou mravů, bývalý ministr, dnes poslanec, neměl dělat. Padesát tisíc korun mu stojí za to dát všanc svou pověst a vystavit ji podezíravým spekulacím veřejnosti. Člověk by chtěl, aby český politik byl víc nóbl, možná ale je Kühnl politik málo zámožný a padesát tisíc už mu stojí za riziko. Cynik by řekl, tak proč je nenapsal na bratrance? Kühnl sám řekne, že tu práci dělal rád, že jí rozumí a že pomohl dobré věci. Mravopočestné je, řekne, že peníze řádně přihlásil. Kdo ví ale, jak dlouho bude nyní vysvětlovat, že se žádné špatnosti nedopustil a že nebyl zkorumpován lobbisty. Jeho příznivce to jistě bude mrzet. Má takové trápení zapotřebí? Co ta stranická hesla - skromnou nekorupční packou vlasti služ? Proč toho Kühnla nic netrkne? Když tě požádá kamarád, že na tvé konto pošle mnoho milionů, abys ty je podle jeho pokynů poslal kamsi dál, a ty v tom nezvětříš žádnou nečistotu, jsi buďto hlupák, nebo lhář. Tak velké je trápení místopředsedy vlády Lánského. A zas - nějaký lobbing, kontakty, prospěšná věc, Lánského znalosti a styky. Kamarád Hollander. Zašmodrchaná, nepěkná záležitost. Zástup těch, jejichž čest se kýve, oba rozmnožili. Málo pomůže, když pan Kühnl přijme každý komentář. On musí naopak veřejnosti komentář dát - rychle a velmi přesvědčivý. Jinak měl by se poděkovat z veřejné služby. Komu je sympatický, ten mu podrží palce, aby se přesvědčivé vysvětlení podařilo. Kdo podrží palce panu Lánskému, to už dnes suď Bůh. Je vůbec na světě nějaké vysvětlení, které jej z bryndy vyseká?  Snad Zeman nám je rychle podá, není sobec. Nenechá svého ministra utonout, ač by jej sám měl stáhnout - za sebou - pod hladinu. Otázka, na niž snad není odpovědi, je prostá: Proč to, páni, děláte, když víte, že se to nedělá? Odpověď však je. Zní: Ale jdi, ty malý, naivní hochu. 

Tento komentář vyjadřuje stanovisko listu

Za srp s kladivem tě pohladí
30.7.1999    Mladá fronta DNES    str. 12    Názory
    KAREL STEIGERWALD        
Vláda je odhodlána pustit se pořádně do extremistů. Chtěla by zplna využít zákonů a zakázat, co se zakázat v této oblasti dá. Chystá také novinky: děti dostanou ve školách informace, které jim usnadní extremistickým svodům čelit. Zajímavě zní myšlenka extremistickou mládež nesoudit, nýbrž podrobit převýchovným programům. Kdo se sám přihlásí, že chce převychovat, tomu bude odpuštěno. Jako příklad uvádí se vždy hákový kříž. Kdo ho namaluje a pak se nechá převychovat, nebude trestán. Srp a kladivo jako příklad neuvede nikdo. Ponechme stranou otázku, jaký smysl a účinek má stíhání extremistů za verbální zločiny. Všimněme si raději, koho jsme schopni mezi extremisty počítat, koho ne. Všelijaké výstřední nacionalisty, rasisty, antisemity? Ano. Skinheady? Jistě. Lidi, kteří se organizují, aby útočili na cizince? A anarchisty? Také. Komunisty? Ne, ti jsou v parlamentu. Srp a kladivo či hvězdu komunismu namaluj si, kde chceš, policajt tě nesebere. Říkej veřejně, že likvidace Židů je propagační výmysl, lidé se od tebe odtáhnou, případně si tě všimne zákon. Říkej, že miliony obětí rudého teroru jsou jen propagandistický výmysl, nikdo si tě nepovšimne. Říkej, že Stalin nebyl masový vrah, nýbrž chvályhodný soudruh. Můžeš. Ačkoliv komunistické teorie třídního boje, kolektivizace a diktatury proletariátu přinesly lidstvu možná o něco méně, možná o něco více utrpení a vražd než teorie rasové a nacionalistické, za extremismus je nikdo nepovažuje. Němci by nám možná pověděli, jak dlouho do let padesátých a šedesátých táhly jim hlavami úvahy o tom, že Hitler o koncentrácích "nevěděl", že Židé si to vlastně "zavinili" sami a že celý ten nacismus nemusel být tak špatný, kdyby to "lidé nepokazili". Podobně my jsme srostli s komunismem. Každý z nás u nich buďto byl sám, či tam měl příbuzného, chodili jsme k jejich volbám i do průvodů mávat, a navíc - každý známe nějakého komunistu, s nímž jsme se kamarádili či kamarádíme, jelikož to byl slušný člověk a případně nám v něčem pomohl sám. To se pak těžko věří, že komunismus je hnutí extremistické. Podivné to však je: za hákový kříž tě dají socialisté na převýchovu, za srp s kladivem tě možná i pohladí. 

Tyto komentáře vyjadřují stanovisko listu

Dvě nešťastné rybky
29.7.1999    Mladá fronta DNES    str. 10    Názory
    KAREL STEIGERWALD        
Kdo má rád spravedlnost, je rád. Dva bývalí pohraničníci, kteří zastřelili člověka, půjdou před soud. Stříleli deset kilometrů od hranic zezadu do hlavy, hrozí jim proto až dvanáct let. Problém, který naše justice nikdy nerozlouskne, vězí v tom, že stříleli oba, ale trefil jen jeden. To zavání moudrostí krále Šalamouna. Kdo ale má rád spravedlnost ještě víc, je už zase zděšen. V síti jsou, jako obvykle, dvě malé ryby. Kde jsou ti páni, kteří jim do hlav vtloukali: střílejte? Kteří jim do mozku lili veškerou omáčku tehdejší ideologie, kteří dávali rozkazy, kteří vychvalovali vraždy, kteří psali perverzní zákony, kteří je schvalovali v kývacím Národním shromáždění, kteří opěvovali celý ten ďábelský režim, kteří mu vládli? Jakási tehdejší StB například zahájila trestní řízení proti zastřelenému, nikoliv proti střelcům. Jsou ti StB mezi námi, vypařili se? Oba střelci dnes pracují jako dělníci a celá ta tehdejší vojna jim může připadat jako zlý sen z druhohor. Možná to byli svazáčtí vojnožrouti, možná byla celá ta střelba jedním velkým neštěstím pro ně i pro zabitého. Na to se soud ptát nebude. Bude měřit, jak porušili zákon. Jaký však zákon? Řeknou, že plnili rozkaz. Žalobce jim bude dokazovat, že rozkaz porušili. Bude to smutný soud. Kdo jste spravedliví, musíte se zeptat: A celá ta banda, která teroristické rozkazy dávala a ještě horší zákony psala a vynucovala na vojácích i obyvatelstvu, ta k soudu nepůjde nikdy? Ne, nepůjde. Páni jsou vždy čipernější než pěšci. K žádnému soudu je nikdo nepředvolá. Vše bryskně přežijí a dobře se zařídí. Vyrovnání s komunismem má mnoho aspektů. Škoda, že dnešní komunisti, dědicové firmy, k tomu drží pysk. Mohli by říci, že zabitý byl tehdy popraven po právu. Šel poblíž hranic, tak dostal jednu za lacl. Naše právo však není o nic lepší. V síti se třepou dvě nešťastné rybky a my abychom se z takové spravedlnosti ještě radovali. Pokrok to však je, Ransdorf dal by jim Řád. 

Tyto komentáře vyjadřují stanovisko listu

Jen takoví strejdové
28.7.1999    Mladá fronta DNES    str. 10    Názory
    KAREL STEIGERWALD        
Ministr Svoboda byl sesazen, protože je trestně stíhán. Sedm dní poté konstatuje vrchní státní žalobce Brückler, že důkazy nepostačují ani k tomu, aby byl Svoboda z něčeho obviněn, a že toto už svému podřízenému zástupci napsal. Bašta, šťasten, že jemu se sekyra vyhnula, chlubně a bez kontextu přede: Svobodovo stíhání je pěkný výsledek akce čisté ruce! Padni komu padni! Svoboda k tomu hlásí: Až se prokáže má nevina, budu zas ministrem! Toto nikde nevyprávějte, vysmáli by se vám. Řekli by, že jste z Kocourkova. Kdo chce, může se o dovolené cvičit ve vynalézání dalších přízvisek. O údajné Svobodově trestné činnosti mluví se už několik měsíců. Když státní zástupce někoho žaluje, měl by snad mít dost důkazů, aby se té žalobě nemusel divit už i kolega zástupce. A Brückler na to, aby stíhání Svobody zpochybnil, měl jistě dost času už před pádem ministra. Ale on si počká, až ministr padne, a pak vám odpoví: Spis jsem četl až teď. Vy řeknete: No právě, měl ho číst dřív. Může se však lehce stát, že za tři dny zas někdo jiný od soudů řekne, že Brückler se spletl, že Svoboda je dost vinen. Parádní by pak bylo Brücklerovo: Nespletl jsem se, co jsem řekl, platí. Také je pravda, že Svoboda v tom lítá. Sázím boty, že něco v tomto smyslu ještě uslyšíme. Přihlížet tomu všemu prezident Zápotocký, řekl by důvtipně, že pány semlel mlýn, který pomáhali roztáčet. Vždyť tak to k socialistům patří: splétání domněnek, záhadná obviňování a fantaskní plány. Vzpomeňme předvolebních sto tisíc zlodějů a miliardy daňových nedoplatků. Tolik lehkomyslných výkřiků, tolik snů o svistu ocelového koštěte, které vymete svinčík. Nakonec si málem zavřeli vlastního ministra. To je hubený výsledek tolika nabubřelých řečí. Jako vždy je to však jinak: Zeman chtěl dostat jednoho ze schopnějších ministrů z vlády, protože nepřináležel k jeho skupině. Vyšetřování kolem Liberty mu pomohlo. Je to tedy už tak, že si předseda vlády pískne a státní zástupce žaluje? Nebo jde spíše jen o obvyklé zmatky v hájemství státních zástupců? Těžko vybrat, co je méně radostné. Zvyk říkat kdykoliv cokoliv je stále více v módě. A všimněme si té upovídané nekolegiality: já nějak rozhodnu a on mě veřejně, v tisku, hned plísní. Jsme žalobci, či jen takoví strejdové? 

Tyto komentáře vyjadřují stanovisko listu

Škoda, aby to staré víno u toho nebylo...
27.7.1999    Mladá fronta DNES    str. 10    Názory
    Karel Steigerwald        
podhled 

Koupil jsem nedávno pěkné červené víno ve starší lahvi. Potřeboval jsem zrovna dárek pro svou ženu, která víno pije, tak jsem jí pro radost lahev dal. Víno nebylo příliš drahé. Koupil jsem je z druhé ruky od jakéhosi Dubského. Jde o víno červené. Víc se neví, jen ještě to, že víno je velmi staré. Letos mu je 187 let. Dostalo se do Čech za napoleonských válek, padlo tehdy u Čejkovic do zajetí. Až do roku 1848 je společně držely rodiny Dubských a Zahajských. Obě rodiny byly známé tím, že chodily na bitevní pole rabovat. Víno nevypily hned, později se jim už zdálo nejprve zkažené, pak už staré a vzácné. Dědeček Dubský si liboval, že ročně to jejich víno podraží o tři zlatky. S příchodem bachovského absolutismu radost v obou rodinách skončila. Víno se dostalo do rukou německého úředníka France Horaka, který je zavlekl do Vídně. Marné byly protesty Palackého a Riegra, zbytečný byl i ostrý epigram Karla Havlíčka Borovského. Za návrat vína do Čech se marně zasazoval i předchůdce Miloše Zemana, profesor Masaryk. Nápravu přináší až vítězství spojenců v první světové válce. Z jejich rozhodnutí se víno vrací do Čech, péčí o lahev pověřena Čs. obec legionářů. Při druhé volbě T. G. M. prezidentem hrozilo vínu, že bude otevřeno. Naštěstí zasahuje nekompromisní E. Beneš. Hlásí se i potomci Dubských a Zahajských. Dříve než je jejich stále odkládaná žádost rozhodnuta, končí první republika a víno se ocitá v rukou protektorátního mocipána K. H. Franka. Slavné květnové dny zastihují víno na pražské barikádě v aktovce barikádníka Burdy, zaměstnaného předtím jako řidič na úřadu říšského protektora, kde se vína koncem války náhodou zmocnil. Po zatčení řidiče Burdy v roce 1947 přešlo víno opět do rukou československého lidu. Až do roku 1989 nacházelo se ve vinotéce Státní banky, odkud bylo několikrát zapůjčeno. Sám Klement Gottwald hodlal jím zapít vítězný březen. K vítězství došlo však již v únoru a rozradostněný Gottwald na svůj úmysl zapomněl. V roce 1949 obnovují i nešťastní Dubští svou žádost, Zahajští prozíravě mlčí. Dubští jsou zatčeni, Zahajští ne. V polovině srpna roku 1968 chtěl s vínem vystoupit v televizi Alexander Dubček. Měl v plánu připít si na vítězství socialismu s lidskou tváří. Příchod okupačních vojsk jeho plán naštěstí zmařil. Po vítězné sametové revoluci si potomci Dubských a Zahajských podali novou žádost. Víno jim bylo v restituci vydáno. Následoval pak vleklý soudní spor mezi Dubskými a Zahajskými, v kterém vyšlo najevo, že se nejedná o Zahajské, nýbrž o Lžizahajské. Tak došlo k tomu, že víno nakonec jakýsi Dubský prodal za pár stovek náhodnému zájemci. Jsem rád, že manželka víno má. Je to víno snivého buketu s táhle kopřivovou chutí jablečného odstínu, jemně lomené jiskry se zadní zahálčivou příchutí pelyňku a kopru. Otevřít se ovšem nesmí náš národ ještě čekají všelijaká dobrodružství. Bylo by škoda, aby to staré víno u toho nebylo.

Daleká cesta, marné volání
20.7.1999    Mladá fronta DNES    str. 08    Názory
    KAREL STEIGERWALD        
Byl to velký krok pro Armstronga, ale nakonec žádný skok pro lidstvo. Takto jízlivě by se dalo okořenit třicáté výročí přistání Američanů na Měsíci. Ano, tehdy nás lidská bota otištěná do měsíčního prachu povznášela až ke hvězdám. Armstrongově větě o velkém skoku lidstva, který měl podobu maličkého a nejistého kosmonautova krůčku, věřili jsme všichni. Byla to velmi pyšná chvíle. Člověk se vznášel vesmírem a nic, vůbec nic už pro lidstvo nebylo nedosažitelné. Zdálo se, že krok po Měsíci je už budoucnost, zatímco třebas "poučení z krizového vývoje", které v téže době sepisovali v malé okupované zemi takzvaní Husákovi lidé, je pouhé nic a poslední bzukot starého času, jenž už pomíjí. Člověk na Měsíci - v takové chvíli musí se navždy změnit dějiny. Nestalo se nic. Lidstvo zůstalo dál stejně pitomé. Krvavých válek neubylo. Pošetilost lidí je nadále větší než největší hlubiny vesmíru. Ale z měsíčního přistání nezůstalo nic. Jako by to, zdá se dnes, byl poslední krok té dřívější epochy, nikoliv první krok nějaké nové. Co trvalého z těch časů držíme pevně v ruce, je pár hračiček: teflonová pánev a jeden román Normana Mailera. I nadále je člověk úplné nic proti velebné přírodě. Pozemské stíny se prodlužují, vesmír hučí děsivými zpěvy černých děr, v nichž vše hyne, rodí se a hyne zas. Člověk je znaven z té olbřímí záplavy lidské hlouposti, z toku banalit a nepoučitelných šíleností, z toho kosmu blbosti, který produkuje a který jej zavaluje. Jakýpak teď, hoši, vesmír. Zkusme si představit, po třiceti letech, téhož Armstronga, jak z Měsíce vzkazuje lidstvu: Daleká cesta má, marné volání. Rozumu měl tenkrát dost, řekli bychom hořce dnes, při výročí. Zapišme si poučení: Vesmír? Člověk se nepolepší, když někam doletí. Ano. Letí, letí, pořád stejný vůl. A před ním nové horizonty.

Dvě oblízané koblihy
17.7.1999    Mladá fronta DNES    str. 10    Názory
    KAREL STEIGERWALD        
Vyšel slovník sprostých slov a už není k dostání. Vykoupili ho politici. Je to rozhodně dobrá pomůcka. Očekávejme další zkultivování politické scény. Miloš Zeman, čelný představitel politiky sprostých slov, musí takový slovník uvítat. Má rád odborníky, profesionály a lidi s vyšší, když dovolíte, inteligencí. A nadával doposud jako nějaký amatér, jako laik a člověk s inteligencí kartonážní šičky. Bylo to až trapné, věčně jen ti ošoupaní idioti, hnojové a debilové. Jako by krásný český jazyk nenabízel zejména politikům tak košaté nadávky, že nad nimi opozice užasne v závistivé hrůze. Muž Zemanovy inteligence a řekne - pitomec! To je otřesné. Ostatní politici nejsou na tom lépe. Takový Klaus například se nevzmůže ani na toho hnoje či pitomce. Či Rumlovo ucajdané: Vy lžete! Slovník sprostých slov může mnoho zlepšit. Nadávky budou znít jak údery kladiva na damascénskou ocel. Dokonce i Václav Klaus nazve v té době Kasala se Zemanem dvěma oblízanými koblihami. Přijde pak čas, kdy budeme potřebovat slovník slušných slov. Nikdo už je nebude znát.

Zákon, úcta, vila Dr. Beneše
17.7.1999    Mladá fronta DNES    str. 10    Názory
    KAREL STEIGERWALD        
Mohl by to být jednoduchý případ: vdova po panu prezidentovi Benešovi odkázala v roce 1974 rodinnou vilu v Sezimově Ústí Husitskému muzeu. Komunisti, dá to rozum, závěť nesplnili. Vilu ukradli a udělali z ní rekreační objekt pro svou vládu. Musela to být zvláštní rozcapenost a velký nedostatek vkusu povalovat se právě ve vile Dr. Beneše. Až potud normální děj. Někdo si něco podle zákona přál, komunistická moc, jelikož byla nad zákonem, rozhodla se po svém. Čerta se starala, že šlo o soukromé vlastnictví, že šlo o poslední vůli podle platného zákona, nestarala se dokonce ani o to, že šlo o dům hlavy státu. Představme si, jak v té vile komunistické celebrity pily vodku, poskakovaly po zahradě v trenýrkách a nazdařbůh se přehrabovaly knihovnou. Hele pocem, soudruhu, co von to tady měl za knihy! Jednoduchý případ to není. Závěť paní Hany Benešové není splněna ani dnes, deset let po tom všem. Zákon v zemi už vládne, ale vila stále slouží vládním rekreantům. Nemůže být sporu o tom, že závěť je platná. S majetkem lze zacházet jen podle ní. A kdo chce jít kousek výš, nad právo, dodá, že úcta k poslední vůli manželky posledního prezidenta tehdejších dob platí též. A právě vláda, která by nejvíc ze všech o platnost zákona i o úctu k významným předkům měla dbát, řekne, že vilu nikomu nedá, protože nemá záruku, že by se nedostala do špatného stavu. Mínění vládního úředníka může tedy změnit platnou závěť. Není to ovšem žádný výjimečný postup. Rozumné argumenty mají často přednost před zákonem. Nekonejme, jak nám zákon nařizuje, ale udělejme, co se nám zdá prospěšnější či rozumné. Je to návyk z komunistických dob, kdy každý zákon byl natahovací jak žvýkačka a platil jen tehdy, když nebyl v rozporu se zájmy socialismu. Ten měl vždy přednost. Ale v zemi, kde vládne zákon, nemůže žádná "rozumná" námitka zrušit vůli zesnulého. A v zemi, kde vládne i úcta a lidskost, plní se ta vůle dokonce i z příčin ještě hlubších. Politická strana, která má na zdi za zadkem obraz TGM, mohla by tomu i rozumět.

Jak už jsme šikovní
14.7.1999    Mladá fronta DNES    str. 10    Názory
    KAREL STEIGERWALD        
Smí svědek Jehovův Vrba být ředitelem školy? Smí vyučovat žactvo? Svědkové Jehovovi a občané Radomyšle se mohou poučit u Židů a Římanů. Židé věřili, že existuje jen jejich Bůh a že Bohové ostatních národů jsou hloupé modly, jimiž je třeba nejen pohrdat. Římané si svět představovali obráceně. Bohy nebrali tak vážně. Je jich mnoho a různých. Když na nějakého nového narazili, hned jej přibrali. Od slušných lidí očekávali, že budou také takoví a budou respektovat každého Boha, který se kde zrodil. Konflikt dvou názorů byl vyřešen. Židovský stát rozvalen, chrám zbořen, Židé rozehnáni po světě. Římanům to nepřišlo kruté - zhubit něco tak nesmyslného a netolerantního, jako je jednobožství. Ale být Židů víc, vyhubeni by mohli být římští modláři - mnohobohovci. Radomyšlských je víc než tamních jehovistů. Laskavý čtenář tedy hned zná výsledek sporu. Pan Vrba jejich školu ředitelovat nebude, protože jako Římani předjímají, že nesnášenlivý sektář by mohl vést školu po jehovisticku. Může však být, že nesnášenliví jsou oni: nasazují jehovistovi psí hlavu, aby se na podivnosti jeho víry mohli vyřádit. A co nesnášenliví komunističtí kantoři ty snášejí, zeptal by se nějaký potměšilý antikomunista. Kolik se v Radomyšli na obloze snese správných Bohů? Naštěstí bychom chtěli mít stát neutrální: komunista jako jehovista - uč žactvo po občansku, fyziku, češtinu, o veverce, o lásce k rodnému kraji. Bohy si ponech na doma. Platí to i obráceně: má pan učitel doma na skříni Marxe, Buddhu či Jehovu ve schráně? No a proč čenicháš? Což to snad není svobodný pán? Myšlenka tolerance a úcty k jinakosti se u nás už usazuje. Pana Vrbu za podivnost jeho víry nikdo nehoní, do ředitelny nebude vpuštěn z "odborných" příčin. Jako ta ústecká zeď, která je proti hluku, nikoliv proti Romům. Tak jsme už šikovní. 

Tyto komentáře vyjadřují stanovisko listu

Svobody méně, idioti zůstanou
8.7.1999    Mladá fronta DNES    str. 12    Názory
    KAREL STEIGERWALD        
Sněmovna proti všemu očekávání propustila novelu tiskového zákona do druhého čtení. Prvním dojmem budiž poznámka, že Miloš Zeman v útocích na novináře neustal, nýbrž přitvrdil. Už to vypadalo, že se chystá o tom, kolik idiotů se vyskytuje na tom kterém čtverečném metru, vydat knihu. Do včerejška nebylo však jasné, proč nadává tolik. Navíc tak banálně. Novináři, stejně jako jiní lidé, jsou všelijací, to uzná i (řečeno Zemanovým slovníkem) politik z pomocné školy. Všude jsou nějací idioti, nějaký hnůj a také amatéři. Takhle se nadává v hostincích od nepaměti. Ale že tyto banální kletby považuje i ministerský předseda za projev ostrovtipu, to už bylo velmi podivné. Jako lidový hněv budiž: herci pijí, politici kradou, Zeman je slonbidlo a novináři jsou podplacení. Ale proč s tím hauzíruje i to slonbidlo? Souvislost Zemanových kleteb s parlamentní debatou o novele tiskového zákona dochází až po včerejším vládním úspěchu: vždyť on Zeman neklel, on jen konal pro Dostálovu novelu veřejnou dělostřeleckou přípravu. Cvičil poslancům rozum. Proč proti podplaceným amatérům, hnojům a idiotům nepřijmout jakýsi užitečný a spravedlivý náhubeček, který dává "všem stejná práva"? Neboli jakýsi, řečeno s králem Ubu, háček na pisálky? Co by s nimi Miloš Zeman nejraději udělal, říká jasně už teď. Háčkem by si je přitáhl, halapartnou by je tnul. A šup do díry. Kampaň byla úspěšná: přízračné sněmovní uskupení ČSSD, KSČM a části ODS včera novelu tiskového zákona propustilo do druhého čtení. Postup, jak lépe vládnout, je vždy týž: nejprve rozšiř názor, že lidé jsou špatní (hnůj, korupce, idioti), pak proti nim vypiš zákon. Když je to zákon proti idiotům, nemusí být hned zle, řekne si každý. Pravidlo, že svoboda slova je víc než vztek na sto novinářů idiotů, se ve sněmovně neprosazuje. Svobody bude méně a sto idiotů bude dál. Co parlament včera schválil, zákon ještě není. Ostuda už ano. 

Tyto komentáře vyjadřují stanovisko listu

Jak nám Němci oběsili Husa
7.7.1999    Mladá fronta DNES    str. 06    Názory
    KAREL STEIGERWALD        
Asi málokdo už dnes přesně ví, proč měl včera volno. Souvislost s mužem, kterého před 584 lety upálila katolická církev, napadne už jen někoho. Památka kněze Jana Husa, muže pomníků a symbolů, mizí v mlhách. V šedesátých letech nazval jej Karel Kosík moderním českým intelektuálem, to jest hledačem pravdy, jenž to hledání stvrzuje i životem. Kosík měl na mysli zejména progresivní pravdu "polidštěného komunismu" proti "nepravdě komunismu Stalinova". Cenu měl Jan Hus i pro stalinské komunisty. Byl představitelem pravdy bědných, pravdy vykořisťovaných bídáků, dokonce i představitelem pravdy těch, kteří v náboženství vidí jen opium lidu. Jak úžasně zní vzpomínka režiséra Vávry, kterému komunistický ministr Kopecký vyčetl, že v jeho filmu vypadá Jan Hus jako kněz. On byl kněz, namítl Vávra a Kopecký užasl: Kněz? To mi neřekli! Přesto zůstal kněz Hus pokrokový. Měl pravdu vykořisťovaných proti pravdě pánů. Ještě předtím byl Jan Hus významnou postavou v boji Čechů s Němci. Celé národní obrození bylo prodchnuto třeskem vítězných husitských bitev, krvavé odplaty za to, že Němci Husa upálili. Pokrok byl na straně demokratického českého kněze. U Lipan na pomníku je z oněch dob nápis: Zde zahynula husitská demokracie! Postava vysokého štíhlého kněze, jak ji namaloval Brožík, prochází moderními českými dějinami jako jakýsi věšák, na nějž každá doba pověsí své sny a u něhož všichni naleznou zastání. Statečný upálený muž se hodí každému. Ručil smrtí, to dojímá. Pravda vítězí, stojí na vlajce v té zemi, kde se v zájmu pravdy tak rádo lže. Jan Hus je též autorem hesla Normální je nelhat a hesla Lidskost proti sobectví. Napsal též Třikrát a dost! a heslo Dokázali jsme, že to dokážeme! Jan Hus byl náboženský reformátor, myšlenkově nepůvodní, osobně statečný, katolíci řekli by zarputilý. Bral Písmo svaté moc doslova a důsledně na něm trval. Do střední Evropy drala se tehdy relativizující a Boha polidšťující renesance. Jan Hus vstal proti ní a chtěl, aby přísná boží prostota platila dál. Přesto byl celá staletí paradoxně chápán jako muž pokroku. Ano, český pokrok. Za katedrou stojí muž, učitel, a volá: Žáci, vypravujte, jak nám Němci oběsili Husa! 

Tento komentář vyjadřuje stanovisko listu

Nelze, Elvíro, nelze...
2.7.1999    Mladá fronta DNES    str. 12    Názroy
    KAREL STEIGERWALD        
poznámka 

Elvíra Tomášková nebude kandidovat do Senátu, protože "neměla v pořádku zákonem předepsané prohlášení k přihlášce". Rozhodla tak volební komise. Vítězství úředního šimla a pedanta na straně jedné, to nejzákladnější občanské právo (kandidovat) na straně druhé. Co víc váží? Jistě, pořádek musí být. Předpis je předpis. Volby nejsou holubník. Když si to někdo správně nevyplní, tak ať se nediví. To jsou vážné argumenty. Může vzplanout spor. Má však jednoduché řešení. Paní Elvíro, řekla by volební komise, tady jste si to špatně vyplnila. Račte, prosíme, doplnit. A je po problému, po sporu, pořádku může být lehce učiněno zadost a právu kandidovat též. Oč češtější však je nechat Elvíru, aby do tenat prohlášení spadla, a pak jí radostně zvěstovati: nelze, Elvíro, nelze... Ale pozor, jednou už jsme tu měli stejný případ a skončilo to až u Ústavního soudu. Ten mívá víc rozumu než zbytek země. Rozhodl v tom smyslu, že odstranitelná administrativní opomenutí nemohou být důvodem k odepření práva kandidovat. Tak se podle toho rozsudku řiďme.

Neříkejte, že je Miloš Zeman lhář. Není, umně žije s mýty
1.7.1999    Mladá fronta DNES    str. 11    Názory
    KAREL STEIGERWALD        
Jak to asi všechno mohlo probíhat? Zkusme si to představit. Zeman (praští novinami): Vymysli mi, Bobíku, něco na ten ksindl. Kavan: To nebude tak těžké. Řekni, že je tlouštík podplácel. Zeman (překvapeně): To bych do něho neřekl. Mnohé to ovšem vysvětluje. Kavan: Proto o něm psali tak vlídně, ti darebáci. Zeman: Dobře vymyšleno, to se bude líbit! Zeman (po několika dnech): Chtějí jakési důkazy. Kavan: Důkazy? Řekni jim, že jsou hnůj. Zeman: To už jsem jim řekl, ale důkazy chtějí dál. Žebrá o ně i ten tlouštík. Kavan: Ulož si bobříka mlčení! To je poplete. Zeman: To jsem říkal minule. Kavan: Tak řekni, že důkazy máš v kufru a doneseš je v lednu prezidentovi. Do ledna - to je unaví. Zeman: Nelze, ty debile. Použil jsem to už předminule. Kavan: Kdo je u tebe debil? Zeman: Ty. (po chvíli smířlivě) Řekneš jim, Bobíku, že důkazy máš, ale že je musíš hledat v šuplíkách, protože jde o tisíce smluv. Kavan: To není špatné. Zeman: A když se někdo zas optá, řekneš mu, nezdržuj, šmudlo, hledám! Kavan: Vynikající. To je musí omrzet. Zeman: Přihodím ještě novináře, kterého podpláceli z elektrárny. To je definitivně zmate, protože to není pravda a s případem to vůbec nesouvisí. (oba se smějí) Nevěřím, že to takhle bylo. Je nesmírně obtížné představit si, že lež kráčí tak přímočarou stopou. Přece musí mít Zeman (plus Kavan) kus nějaké své pravdy. Potíž je v tom, rozeznat jaké, když skutečný příběh je tak prostince jasný. Zeman čas od času vychrlí na svět jakousi nesmyslnou lež - často tak dramatickou, až se tají dech a slušnější občan si vlastně musí říct: Přece by to netvrdil, kdyby to nebyla pravda. To je Zemanův krok číslo jedna. Krok číslo dvě nastává, když se veřejnost domáhá nějakých důkazů. Kdo Zemana zná, trne, že je v koncích, své hlouposti přece nikdy doložit nemůže. Omyl. Nedoloží, v koncích není, dokládat nepotřebuje. Jako zkušený divadelník zvětší rozměr celého případu do velikosti až obludné. Pronese něco ještě bombastičtějšího a efektnějšího, až se zatají dech i občanům otrlým. Síla tohoto kroku je v bezbřehé drzosti a otrlosti a ovšem také v obrovské odvaze. Každý by si řekl, to už nemůžu, to neprojde, Zeman se ale nebojí. Práskne šrapnelem mezi lid, případ se stává mýtem a každé tázání po důkazech je už směšné. Pro vítězného Zemana kauza končí a napříště už se k ní odvolává jako k události, která se stala. Mýtus je stvořen. Dnes vám klidně řekne, že měl důkazy o sledování politiků a že to potvrdil i prezident a Lux. Nezapomeňme, prosím, že mýtus má stejnou sílu jako skutečnost, ne-li větší. Neříkejte proto, že je Zeman lhář. Není, žije s mýty. Zeman (smutně): Proč mi tolik nadávají, Bobíku? Na Zieleniece byli vlídnější. Kavan: Líp to s nima uměl. Zeman: Jak líp, Bobíku? Kavan: Obídky, svačinky, večírky, šmajchloval se. Pisálci si mysleli, že mu raděj. Tím si je koupil. Zeman (ožije): Tak koupil, říkáš? Tomuto příběhu věřím víc. Je to příběh o šikovném ministrovi, který to s novináři uměl. Pro divadelní povahu je však moc šedivý. A ta povaha nachystá Zemanovi past. Z dialogů s Bobíkem uvízne mu v hlavě právě to řinčící "koupil"! Když koupil, musel platit. Neštěstí je hotovo. Už huba povídá, co uši by rády slyšely. Zeman jede na toboganu, v němž sám sebe rozhicuje a každé vyřčené slovo zrodí hned to další v mýtotvorném zrychlení. Kdo toto zažil, ví, jak obtížné je seskočit. Z mazaného Zieleniece je mýtus korupčník a za tři roky Zeman řekne: Pamatujete, jak tenkrát na Zielence prasklo to podplácení? Neznáme ještě celý krok dvě. Svou roli by v něm mohl sehrát populární Bašta s aktovkou. Zeman mu do ní nakukuje a hned něco větří. Zeman: Copak mi to neseš, čmuchálku? Bašta (šustí lejstry): Je to strašná bomba. Dali mi to pod rohožku bisáci. Až to exploduje, padne celá opozice! To Zieleniecovo podplácení na tebe nalíčili Ruml a ODS. Je tady jičínská stopa. Zeman: Skutečně? A jak to Ruml udělal? Bašta: Vypadá to na Švýcarsko. Nebo na Belgii. Centrum může být také v Dánsku a v Bulharsku. Zeman: Švýcarsko raděj vynech. Jinak padni komu padni! A vraž tam taky nějakou elektrárnu, ty starý opičáku. Dám to kriminálce, odpoví pak Zeman sice nesmyslně, zato však vítězně na každou otázku a bude z toho zas venku. Až do dalšího případu, než jej vír povahy a talentu zavleče do nového skandálku. Vevnitř zůstaneme, jako vždy, my ostatní. Čerti vědí, co s tím Zemanem bude dál. Vymysli mu, Bobíku, nějaký pěkný konec.

Hulvát, hulvát, hulvát
30.6.1999    Mladá fronta DNES    str. 10    Názory
    KAREL STEIGERWALD        
Miloši Zemanovi slušela by i tato věta: nemám rád fašisty, nacisty, antisemity, rasisty, Cikány a Židy. Konec vtipu. Miloš Zeman ví, co mu sluší, a tedy pravil: "Abych byl upřímný, tak je to namířené (registrační pokladny) hlavně na vietnamské stánkaře, respektive, abych nebyl považován za rasistu, na všechny stánkaře." Slušní lidé mají pleť bílou, na Vietnamce platí registrační pokladny a ten vtipkující kumpán je předsedou vlády. Ve světle všech nehorázností a nevychovaností, které vycházejí ze špatně oblečeného (Hle, novináři jsou blbci, blbci, blbci) Miloše Zemana už léta, jeví se jeho rasistické vtipkování jen jako malý odřezek z okraje velkého hulvátství. Je to však Zemanovo provinění nejstrašnější. Rasismus je mor moderní doby a jeho odstíny všech barev nalezneš v každé společnosti. V té naší, nezvyklé otevřenému světu, zejména. Zbavovat se ho je jako vylézat ze sudu s medem. Myslíš, že už jsi venku, ale pořád lepíš. A vedle tebe nějaký Zeman - leze dovnitř! Rasismus není jen koncentrák, ale i každodenní nepřátelstvíčko, banální nenávist a mrzký hec. A s touto surovinou Zeman pracuje, ta je mu vhodná pro spiklenecké mrknutí (zatočím, chlapi, s Vietnamci) i pro pošklebek směrem k hnidopichům (abych nebyl považován za rasistu)! Za rasistu nechť považován je. V tom nejširším (a nejhorším) slova smyslu. Exemplář, který ze sebe potí jen zášť. Věří, že je obklopen samým zlem. Spoluobčané jsou póvlem, děvkami, fekáliemi, hnojem, debily. Naštěstí on sám - všechno to vymýtí! Uvnitř Zemana musí přebývat nějaká velmi hrozná zloba. Lidskost proti sobectví. Je to sice jen vyčichlé heslo, ale přesto - neměl by Zeman čas od času na straně lidskosti stát? Od politika se to čeká. Například na straně tolik vysmívaných barevných etnik proti českému hulvátství. Ale jak, když sám je všeho hulvátství králem? 

Tyto komentáře vyjadřují stanovisko listu

Pěvce hlas, to by byla politika
29.6.1999    Mladá fronta DNES    str. 10    Názory
    KAREL STEIGERWALD        
Kandidáti pro doplňovací volby do Senátu jsou konečně známi. Jedno mají společné: není mezi nimi žádný stranický politik. Většinou jsou známi jinak, tři jsou neznámí. Až na jednoho nezávislého jsou všichni přesto kandidováni politickými stranami. Kdo sní o Senátu "nezávislých osobností", může být spokojen. Věci však nemusí být takové, jak se zdají. Místo "reje osobností" nabízí se prozaičtější vysvětlení: strany se chtějí za známé osobnosti jen skrýt. Socialisté za buřičského Srpa, komunisté za vědce, čtyřkoalice za Medkovu ctihodnost, ODS za šarm herečky. Jen ten podnikatel Fischer jde do boje pro sebe sám. Důvodů k volbě těchto kandidátů naleznou voliči mnoho a různých. Pro někoho může být trumfem popularita skvělé herečky, pro jiného věhlas i hlas hradního kancléře, jiní ocení dávnou vitalitu Jazzové sekce či hrdě řeknou: volím vědce. Otázkou samozřejmě je, jsou-li toto pro volbu politika užitečná kritéria. Jak totiž rozumět podivnému protimluvu "nezávislý na kandidátce strany", který se u nás (zejména po Pithartově volebním úspěchu) rozmáhá, jako by "být politikem" stávalo se hanbou? Kandidovat za své a na své tričko, takové nezávislosti lze rozumět, ale co stranický nezávislý? Bude vykonávat stranickou politiku? Proč je pak nezávislý? A je-li nezávislý, proč do něj strana investuje? A jakou politiku bude nezávislý asi dělat? Bude na nás několik let svou nezávislostí svůdně mávat, aby pak (stejně jako Petr Pithart) vplul do strany, jejíž chléb už dávno jí? Tyto doplňovací volby mohou pohnout stávajícím poměrem hlasů. Není pochyb, že parlamentním stranám na výsledku ohromně záleží. Žádná se neodvážila kandidovat některého ze svých politiků. Asi nevěří, že by uspěl. Asi si představují senátní volby jako soutěž populárních obličejů, nikoliv jako srážku politických antisvětů. Známé a všem nám tolik milé obličeje ovšem mají politickým antisvětům vyhrát moc. Logicky vzato, jen z neznámých důvodů zůstaly stranou takové kalibry jako Donutil či Gott. Pěvce hlas a vtipné historky, to by byla teprve politika! 

Tyto komentáře vyjadřují stanovisko listu

Spravedlnost na cestách
26.6.1999    Mladá fronta DNES    str. 12    Názory
    KAREL STEIGERWALD        
poznámky

Zemanovi výraz "tunelář", kterým počastoval Macka, u soudu neprošel. JaroslavHutka měl štěstí o poznání více: jeho soudce výraz "gauner", jímž Hutka nazval Karla Dybu, nepotrestal. To nám laikům připadá jako nějaký strašlivý nepořádek. Umělec může nadávat, předseda nesmí? Rozdílné rozsudky neznamenají, že jeden z obou nadávajících pravdu měl, kdežto druhý nikoliv. Znamenají dvojí přístup soudců. Ten Zemanův byl spíše starozákonní. Zkoumal, jeli Macek tunelář, či nikoliv, a podle tohoto výzkumu trestal. Hutkův soudce byl spíše liberál, tisk je tisk, řekl si, názor je názor, trestat se nebude. Zkoumání výrazu "gauner" odmítl. Ať si lidé nadávají, on si to čtenář přebere. Macek satisfakci od soudu dostal, Dyba si musí pomoci sám. Zeman se bude omlouvat, Hutka vyklouzl. Dívejme se na oba rozsudky jako na pokusy spravedlnosti na cestách. Kam se bude ubírat? K bigotní strohosti trestající i rozvernou větu "Zeman se usmíval jako kýbl zkvašené marmelády", či k rozlehlé liberální volnosti, která věří, že poletující nadávky a pomluvy umí čtenář sám zhodnotit lépe než soud?

Kebzovy rasistické zvuky
25.6.1999    Mladá fronta DNES    str. 12    Názory
    KAREL STEIGERWALD        
Muž s nezvyklým jménem Kebza byl v nezvyklém procesu odsouzen ke třem rokům vězení (s odkladem na pět let) a k desetiletému zákazu publikační činnosti. Kebza je předním českým rasistou. Proces byl nezvyklý proto, že podobné případy se u soudu objevují zřídka. Trest je dost vysoký. Drsně zní zákaz publikační činnosti. To tu ještě, co je v Čechách svoboda, asi nebylo. Kebzovy články byly velmi peprné. Žádný nacistický agitpropčík by se za ně nestyděl. Zaměřoval se na Cikány a Židy, prorokoval jim vyhlazení a všelijak dovozoval jejich méněcennost. Zdálo se mu asi, že jeho vlastní cena tím roste, ale rostla spíše budoucí trestní sazba. Kebza možná bude skuhrat, že mu soud omezil svobodu, ale už předem je nutno této nestoudnosti odpovědět, že soud správně chrání svobodu těch, které Kebza ve svých statích navrhoval likvidovat. Takových Kebzů, kteří si svobodu vysvětlují jako libovůli ohrožovat spoluobčany, nosí naše planeta stále dost. Rozsudek je také příhodný. Ohromně se šikne do období, kdy se chystá novela tiskového zákona. Na Kebzu, který páchal zločiny v tisku, stačily dosavadní univerzální zákony. Kdyby byl mazaný, mohl svůj rasismus šířit i jinak než tiskem. Třebas vyvěšovat ze svého bytu hanebné obrazy, vydávat na veřejnosti rasistické zvuky, hanobit jiné národy rukama či nohama. Na Kebzovu fantazii byl by tiskový zákon krátký. Univerzální o rasismu jej polapí vždy. Problém je jinačí. Kebza své stati zveřejňoval léta. Od zločinu k žalobě, procesu a rozsudku byla nesmírně loudavá a rozvláčná cesta, až se rasistovi začalo zdát, že se mu nikdy nic nestane a že může vše. Totéž začalo se zdát i slušným lidem. Co se tolik let vyšetřovalo u zcela jasného případu, neví nikdo. V čase rozsudku, málokdo už si také pamatuje, kdo to ti republikánští Kebzové vlastně byli a co dělali. Vzkaz od soudu mohou si zákonodárci vyložit takto: paragrafů je dostatek, není třeba psát další. Ale ten provoz, ten provoz... A nejen v nějaké mizerné Kebzově historii. 

Tyto komentáře vyjadřují stanovisko listu

Úzkoprsý rozsudek
24.6.1999    Mladá fronta DNES    str. 10    Názory
    KAREL STEIGERWALD        
poznámky 

Městský soud v Praze rozhodl, že předseda vlády se musí omluvit Miroslavu Mackovi za to, že ho nazval tunelářem. Sto tisíc bolestného zaplatit nemusí, neb nadávka "tunelář" v dnešní době už nebolí. Pamětník starých časů je rád, že žije v době, kdy mohou předsedové vlád prohrávat soudní spory. Za starých časů nestačil by se Macek divit. Na druhé straně ani Miloš Zeman by se neměl před soudní stolicí zbytečně ponižovat. Je trošku nepochopitelné, že nějakému úzkoprsému soudci tolik vadí vlídné slovo "tunelář". Měl být rád, že předseda vlády nehrábl po něčem peprnějším, jak je to ve vyspělých demokraciích obvyklé. Macek dopadl docela dobře a soud to neocenil. Ve vyspělých demokraciích jsou dnes už mnohem dál. Miloš Zeman to ví a mohl jít na Macka úplně jinak! Macek se klidně mohl stát "zlodějským psychopatem" či o něco silnější "prostitutkou, která volí ODS", nebo dokonce materiálem, z kterého "bič neupleteš". Mohl být i "žumpou", "debilem" a "fekálií". Zde už zkušený pozorovatel větří blízkost rozvinuté Evropy. Předseda vlády by udělal nejlépe, kdyby místo nějaké nejapné omluvy do pěti minut vyrazil s celým tím zaostalým soudcem slavná bamberská futra!

Málo očí a jen dvě nohy
23.6.1999    Mladá fronta DNES    str. 12    Názory
    KAREL STEIGERWALD        
poznámky 

Terezínského dozorce Mallotha nedostihla spravedlnost v Německu. Dopadl jako český Grebeníček, na kterého také spravedlnost nedosáhla. Podobné povolání, vleklý proces, málo důkazů a zbylí svědci se často už pletou. Spravedlnost v mlhách. Každému je to dnes už jedno. Jiný názor určitě mají ti, kteří dědu Mallotha pamatují, jak si špacíroval Terezínem, nebo ti, kteří na své kůži zažili estébáckou kariéru starého Grebeníčka. V třetím případě z poslední doby byla spravedlnost o chlup úspěšnější. Úředník, který v Plzni před časem vydal pas drogovému bossovi z Albánie, dnes za trest zametá. Víc mu nedají, vše je promlčeno. Ovšem diváci dobrodružných filmů si pomyslí, chlap si za peníze mafiána koupil ostrov v Tichomoří a teď tu jen tak na oko trochu zametá. Každopádně to je podivně podezřelá spravedlnost: úředník a mafie, falešný pas a koště. Tak to je. Spravedlnost má málo očí a jen dvě nohy. Není všude a nevidí moc. Přesto si my slušní lidé říkáme: Vyplatí se nebýt darebákem, třebaže není známo proč.

Po době se zablýsklo na liberální časy
22.6.1999    Mladá fronta DNES    str. 10    Názory
    KAREL STEIGERWALD        
Výkonná rada ODS odmítla vládní návrh tiskového zákona. Nikoliv ovšem proto, že je málo dobrý a že je třeba jej dopilovat, nýbrž proto, že je k ničemu. Nepotřebujeme specifické zákony, nýbrž zákony obecné, řekl Václav Klaus. Tím je rozhodnuto: socialistický tiskový zákon sněmovnou neprojde, pokud získá pouze podporu socialistů a komunistů. To je rozhodně dobré blýsknutí z časů, kdy liberalismus v českých zemích požíval všeobecné úcty a kdy svoboda byla hodnotou, již se vyplatí mít. S rozvalem pravicové koalice a příchodem Zemanovy vlády k moci nastaly časy plíživé restaurace jakéhos polosocialismu, či řečeno mírněji, státního dirigismu, kterému se vzletně říká: právo a pořádek, ale neznamená nic víc než zmatek a komandování. Dokonce i pravostředový Josef Lux si pochvaloval, že "liberalismus se u nás přežil" (Josef Lux ovšem nemyslel nějaký liberalismus, nýbrž Václava Klause). V módě jsou dnes státní regulace všeho druhu a státní "politiky" a státní "Grégrovy koncepce". Jen vyslovená neschopnost vlády uvádět ideály v život způsobila, že z protiliberálních regulačních plánů se dosud prosadilo jen málo. Tiskový zákon měl být jednou z vlaštovek - a předzvěstí, že bude hůř. Do parlamentu se mají v akci, které socialisté říkají "legislativní smršť", snést celá hejna různých speciálních zákonů, regulujících a upravujících kdeco. Opoziční ne je dobrý počin. Totiž - který z politiků má asi rád tisk? Z povahy věci - žádný. A kdo by neodolal, když je naděje tisk pokrotit? Tři parlamentní strany (ODS, KDU-ČSL, US), kterým pro stručnost říkáme "pravicové", si vzpomněly na své svobodomyslné počátky a odolaly vábení oplatit novinářům "ústrky a příkoří". Místo "náhubku" daly přednost svobodě. Budou však zas v téže situaci. Je na nich, aby ani příště nedávaly přednost případným "výhodám intrik" a opět řekly Zemanově regulační chuti ne. Brzy by si pak třeba povšimly, že mají dosti společný jazyk. A z toho už by mohly leccos vyvodit.

Hnusná pobídka dějin: Naprav nás!
19.6.1999    Mladá fronta DNES    str. 12    Názory
    KAREL STEIGERWALD        
Je nyní veliká obava o prchající Srby, z nichž někteří předtím vraždili, protože je ohrožují někteří vracející se Albánci, kteří předtím prchali a z nichž někteří ještě předtím vraždili některé Srby, kteří předtím vraždili také. Toto nesnesitelně kostrbaté souvětí (nejčastější slova: prchali, vraždili) obepíná nejen úskalí právě se rodícího míru na Balkáně, nýbrž veškerou obludnost nekonečného balkánského utrpení národů a nárůdků. To utrpení je založeno na myšlence spravedlnosti, odčiňování křivd a prosazování práva, které se domnívají jednotlivé národy Balkánu mít. My pohraniční Češi a Němci bychom měli toto neštěstí pozorovat se zvýšenou citlivostí. Ne proto, že máme nějaké domnělé bližší "panslovanské" vazby k Srbsku či "panhabsburské" k Chorvatsku, nýbrž proto, že my Němci a my Češi máme také hodně co z minulosti "odčiňovat" a "napravovat" a máme také povinnost ke svým vlastem "prosazovat jejich právo". Kdybychom se do těchto velkých úkolů historického významu, bez nichž se nezbavíme "zátěže minulosti" a "nevstoupíme do Evropy", pustili s balkánským temperamentem a s balkánskou vášní, můžeme i my brzy mít doma nějaké hrozné Kosovo. Ostatně není to tak dávno, měli jsme.  Státní zástupce v bavorském Hofu šetří případ zavraždění 220 německých zajatců po skončení války v Náchodě. Mnoha Čechům připadá přirozené, že 220 příslušníků SS bylo zabito. Co jiného se s nimi mělo tenkrát propánakrále udělat? Mnozí Němci namítají, proč brutálně a proč ještě po válce? V českém pojetí bude těch příslušníků SS méně než 220 a budou to pachatelé nějakých předchozích krutých činů, kteří byli řádně zastřeleni. V německé verzi jejich počet stoupne a budou to spíše děti a starci, kteří padnou po strašném mučení. Na policistech, vyšetřovatelích, historicích, pamětnících bude zjistit, kde je pravda. Zjišťovat pravdu je vždy patetické, a kdo se tím zabývá, má vždy pocit vyššího posvěcení. Stát se jakýmsi "veleknězem" pravdy není špatné. Proti každé pravdě lze však, hrůza hrůz, nasadit stejně dobrou protipravdu se stejně dobrým veleknězem. A odtud je ke "kosovskému peklu" už blízko. Znamená to, že se nápravami křivd z minulosti nemá nikdo zabývat? Znamená to, že lidé mají nad tím, co krutého se přihodilo v minulosti, zavírat oči? Máme minulost zatajovat, případně lakovat narůžovo? Lakovat a zatajovat ne, ostatně to v otevřené a svobodné společnosti ani není možné, ale hodit dějiny za hlavu bezpochyby ano. Napravit minulost se ještě nikdy nikomu nepodařilo, každá náprava spolehlivě otvírá další kapitolu krutosti a umožňuje trvání toho pekelného řetězce vin a jejich odčiňování novými vinami. Vlastně je to velmi metafyzický výmysl - napravovat, co se stalo, přece stejně nelze - ani ty mrtvé z hrobů nikdo nevyndá, natož ta tehdejší práva, ty tehdejší pravdy... Máme povinnost k našim padlým, namítne však velekněz. A ta věta zní, jako když se brousí kudla. My Češi a my Němci jsme vraždili, znásilňovali a mučili ve jménu národní odplaty. Je strašlivá síla ve větě, že Češi a Němci se dopustili krutostí na Češích a Němcích, a zasluhují si proto trest a opovržení. Je to síla, která je schopna opět vraždit, znásilňovat a mučit Čechy a Němce s jakousi patetickou vstupenkou v ruce: zasluhují si trest a opovržení! Protože dávám přednost nevraždit, neznásilňovat a nemučit, s jistým cynickým záchvěvem říkám: Přestaňme napravovat minulost, už teď je dost krutá. Otočme se zády k té hnusné pobídce dějin, které na nás křičí: Naprav nás! Jak spravedlivě to vypadá - naprav nás. Ale je to strašlivá past. Moudří lidé nás nabádají: Kdo své dějiny nepozná, bude je muset znovu prožít. K tomu lze jen dodat: kdo je dobře pozná, dostává do rukou strašlivou zbraň. Nemůže být pochyb o tom, že s ní ublíží.  Proto se vyplatí pozorovat balkánské peklo s mimořádnou opatrností. Rozcitlivělá česko-německá duše může i dnes slyšet funění balkánských komand ve vlastním týle.

Ani ticho, ani ghetto, ale boj
18.6.1999    Mladá fronta DNES    str. 10    Názory
    KAREL STEIGERWALD        
Konec ústecké aféry "plot" není v dohledu. Městští zastupitelé rozhodli, že jeho stavba neporušuje žádnou právní normu. Měli přidat závěr, že plot z keramických plotovek také nevyřeší to, kvůli čemu má stát. Zájemci si to mohou ověřit v různých technických příručkách - protihlukové bariéry, šíření a pohlcování zvuku apod.  Kdybychom si dokázali odmyslet "lidský faktor", který plot obepíná, konstatovali bychom, že situace bude pro všechny účastníky po výstavbě stejná jako před výstavbou. Takové maličkosti, jako je keramický plot, by si stěží vůbec někdo všiml. S lidským faktorem v čele je však stavba k nezaplacení. Pro jedny je symbolem boje proti "nepřizpůsobivým občanům", pro druhé důkazem, že stát obezdívá některé občany "do ghetta". Je to pěkná válka práv. Jedni mají právo bránit své ticho, druzí zas právo nebýt obezděni. Všimněme si reálné bezobsažnosti obou "práv". Žádná ze stran stavbou nezíská nic. Nevznikne ani ticho, ani ghetto. Boj se však pořádně rozhoří. Obě strany mají dost přesvědčení a víry, že jejich právo je lepší. Není na světě síla, která by jim zabránila to právo prosadit. Co jedni ve dne postaví, to druzí v noci uboří! Zedníci budou přepadeni. Některé plotovky se nějak ztratí. Někdo jiný ukradne cement. Vzplane stavební buňka. Moci se chopí mazaní žvanilové. Válka o plot bude mít své hrdiny a padlé. Na obou stranách zdi se neusídlí bojovníci za lidská práva, nýbrž jako často v dějinách čím dál bezostyšnější hloupost, která s lidmi, kteří tam bydlí a navzájem se nesnášejí, nebude mít nic společného. Půjde už o víc, než že si lidé v jedné ulici pijou krev. Zjištění, že stavba neporušuje zákon, je stejně bezcenné jako zjištění, že zákon stavbu zakazuje. Boj nezastaví ten, kdo bude hledat spravedlnost, nýbrž ten, kdo místo hledání dalších argumentů nepostaví zeď. Je to Kolumbovo řešení, ale přikročil by k němu jen velmi osvícený úřad. Všechna jiná řešení přinesou nesmyslný boj. A toho se asi dožijeme. 

Tyto komentáře vyjadřují stanovisko listu

Lokajové a služky na cestě do světa
17.6.1999    Mladá fronta DNES    str. 12    Názory
    KAREL STEIGERWALD        
Národ lokajů a služek. Toto označení použije každý, kdo chce Čechy dožrat. Není to špatná nadávka. V Evropě nám ji budou závidět. V prvním plánu vystihuje nadávka původ moderního českého národa. Říká, co českého se tehdy před sto lety, když jsme poprvé šli do světa, hemžilo v německé Vídni. Ale čtenář se nemusí moc rozčilovat - každý máme nejméně jednoho dědečka z chaloupky a většina z nás i do té naší Prahy přišla po venkovské maturitě s holým zadkem a holou duší. Natož pak někam dál, do Evropy! V druhém plánu se nadávka zmiňuje o známém českém nedostatku velkorysosti a o zhoubné hašteřivosti, kterou často provází pedanterie, což u osob tak nepořádných, jako Čechové (pozn. autora: rozuměj tím my) vesměs jsou, udivuje dvojnásob. Malicherné fňukání, zaryté trvání na jakýchsi nepochopitelných "zásadách", provázené dosti rozsáhlým "křiváctvím", ustavičné stížnosti a zlomyslné pozorování blbosti těch druhých a nehasnoucí chuť cokoliv ukradnout, to je duchovní pozadí, které setrvale provází naše intelektuální výkony. Existují jen dvě skutečné hodnoty: zásadová nesvornost a naděje, že si nepřátelé sednou zadkem na mnou narafičený připínáček. Obou hodnot se nám všem dostává dosti. To všechno má nadávka o lokajích a služkách na mysli. Podivuhodné je, že lokajové a služky hluboký obsah té nadávky sami dobře znají a neurazí se. Jsou na ni pyšní a na požádání na sebe nakydají ještě i nadávky další a další. Je to bezesporu dobrá obrana. Přenes si nadávku o lokajích a služkách do české politiky a rázem jsou všelijaké její podivuhodné jevy vysvětleny! Třiadevadesát procent politiků napíše ti krásné slohové cvičení o "partajničení", o povyšování osobních záští nad zájem celku, o politickém žití "z ruky do huby", ale dvaadevadesát procent z nich to bude dělat. Abychom nikoho neurazili, nebudeme Unii svobody ani jmenovat. Vyskytuje se zde jen proto, že je nejčerstvější. Vyhlásila kampaň za vstup do EU. To je chvályhodné. Vsaďme se však, že smyslem té kampaně bude především pořádně zaútočit na ODS. Předáci unie, kdybychom ji jmenovali, by se ohradili, proč je předem podezíráme, ale už teď jsou pobouřeni "protievropskými náladami", které prý vyvolává ODS. Ale nebojme se, ODS jim jistě nezůstane dlužna. Myslím, že jim řekne: Jste upocení tvůrci třetích cest! Eurorealismy, euroskepticismy a eurooptimismy budou lítat sem a tam. Toho využije Zeman, aby se na ta nebohá polopravicová holátka snesl jako sup, zatímco lidovci - znáte je, farizejský úsměv, rození lokajové z vesnice a Vídně současně. Kde je pak celá ta EU? Podobné minihistorky najdete všude - vpravo nahoře, vlevo dole. Strany si nemusí nijak závidět. A nezbavíte se podezření, že jim nejde ani tak o to do EU vstupovat, jako o to nachytat, či alespoň osočit ty ostatní. Můžete je obviňovat, že spolu nespolupracují na základě svých "světonázorů" a "ideálů" či "zájmů", které reprezentují, nýbrž na základě "mazaných výpočtů", kolik toho pro sebe po lokajsku zítra "uškubnou" z voličské přízně a čím lze mrštit po jiných. Vznešenost trvání na svém a ušlechtilost dočasné prohry neznají. Takřka nemáme politiky, kteří by občanstvo vybízeli a vedli k ideálům, zato máme politiky, kteří se ponižují u voličských hrnců. Málo pánů, mnoho lokajů. Není jasné, proč je na státním znaku stále to královské zvíře. Už před třiceti lety navrhl karikaturista Haďák případnějšího tvora. Dostal za to zde obvyklý honorář - u soudu rok vězení. Poměrný volební systém a systém koalic se hodí pro duchy tolerantní, schopné velkorysých domluv a noblesní spolupráce. Hašteřivé služebnictvo naplní svým hlukem dvůr i čeledník, ale dobrou koalici neudělá - už jen proto, že nikdy nikomu nic neodpustí. A to je asi hlavní zábrana v cestě do EU my sami. (Pozn. autora: Rozuměj tím českou čeleď.) Neschopnost konsensuální politiky, která nezbraňuje racionální správě země. "Putovat do Evropy" má svůj etický i věcný obsah, své přednosti a nedostatky, procenta, metry, kilogramy a přirážky. My se však spíše dozvíme, kdo je darebák. Jako by se nadávkami tvořila nějaká skutečnost. Cizinec, zejména Němec, by řekl: Hleďme, už obsadili zámek. Teď vynášejí nábytek do bláta na dvoře. Až zplesniví, budou si ho dělit podle nejasného klíče. Pak se vydají do světa. Kdo nesnáší nadávku o lokajích a služkách, může se utěšit, že jsme také demokratičtí plebejci. Polituře na nábytku bude to však jedno. Za zmínku také stojí, že Polákům se říká ještě hůř: rodilí Francouzi východu.

A chválabohu, že ne...
14.6.1999    Mladá fronta DNES    str. 08    Názory
    KAREL STEIGERWALD        
Novináři se prý obávají nového tiskového zákona, protože přijdou o své výsadní postavení a faktický monopol na ovládání veřejného mínění. Bojí se, že novela tiskového zákona přinese do médií pluralitu názorů, a zapomínají, že svoboda projevu a šíření informací je u nás zaručena všem. Takový je názor vlády. Nezvyklý a paradoxní: vyvolává dojem, že vláda bojuje proti novinářům za svobodu slova, které chce dosahovat regulací tisku. Kdo by chtěl stručně charakterizovat ducha současné vlády, našel by asi tuto formulku: lidský život je třeba ze všech stran obklopit bariérou co nejpodrobnějších zákonů, předpisů, vyhlášek a zákazů. Pak už se život sám od sebe vtlačí do těch kolejí, které jsou (podle vlády) správné. Ale protože vláda není zcela necitlivá, dobře ví, že všechny ty její zákony, předpisy a příkazy musí být dostatečně nejasné a mnohomluvné, aby se s nimi dalo žít, abychom je mohli obcházet a podplácet. Nedomykavost právního prostředí je dědictvím po komunistech, ale svou roli asi sehrává i tradiční český sklon k lajdáctví. V regulační nejasnosti se pěkně vládne. Jednou tak, příště opačně. Jednou ti občan škvírou upláchne, příště zas přimáčkneš ty občana. Žádná z vlád, jak jdou za sebou, nejeví proto velkou chuť nějaké větší právní jasno zjednávat, ale všechny se nevrle oženou na tento článek: právní jasno už je. Chtěli bychom po vládě jasné právní prostředí a panování obecného zákona, ale ona se raději pokouší do nejmenších podrobností rozepsat po paragrafech své představy o tom, co je dobře. Od regulace prostituce až po ten tiskový zákon. Je věrná svým zásadám, říká, že regulací tisku bude chránit práva jednotlivců, ale nepíše nový zákon o ochraně práv jednotlivců, nýbrž o regulaci tisku. Ostatně zákon o ochraně jednotlivců už máme jen platí málo a laxně. Dá se očekávat, že vláda už by si došlápla na to, aby zákon o regulaci tisku naopak platil s veškerou řízností. Pokud by jí, a chválabohu že ne, nějaký parlament takový zákon povolil.

Právo na obličej. Je tvůj
10.6.1999    Mladá fronta DNES    str. 14    Názory
    KAREL STEIGERWALD        
Obrázek Čapkovy Dášeňky očichávající bustu Václava Havla může leckomu připadat snad i vtipný. Někdo jiný se zas může zasmát, když si na obrázku papež zakrývá oči před nahotou ženských nohou. Křesťané se však usmívat nebudou a mnoha lidem se jistě zdá nejapné či urážlivé míchat dohromady Čapkova pejska, houby v lese a život hlavy státu s nějakými botami. Dotčení lidé si myslí, že by se toto vše mělo zakázat, zatímco lidé, kteří obchodují s cizími myšlenkami, tvářemi a osudy namítají, že je u nás svoboda projevu. A té je třeba dát z dobrých důvodů víc místa než jiným svobodám. Ale znamená to i svobodu položit své vlastní zablácené boty druhému do talíře? Je tu snad už nějaké nové náboženství: sice tvůj talíř, ale má svoboda? Či platí ještě ošoupaná pravda, že má svoboda končí tam, kde tvoje začíná? Takto složité otázky rozhodoval ve sporu o Knížákův billboard soud a rozhodl dobře. Nenechal se strhnout k nekonečným akademickým filipikám o tom, zda je tisková svoboda jak natahovací guma, či se naopak hodí jako svěrací kazajka, nýbrž formuloval, co každý může vidět: billboard propagoval boty za účelem zisku a s pomocí tváře člověka, který k tomu nedal souhlas. Rozsudek: Nedovoluje se! Soud se uchýlil k neobyčejně praktickému náhledu na věc. Upustil od "znevažování důstojnosti" a jiných obtížně uchopitelných pojmů. Přiklonil se k tomu, že každému občanovi jeho tvář patří. K námitce o omezení "svobody projevu" odpověděl, že tu nejde o svobodu projevu, nýbrž o pokus prodávat své zboží na cizí úkor. A v tom je moudré rozřešení soudu: pokaždé je to všechno jinak. Jednou se ten, kdo obchoduje s drby a pomluvami či využívá cizí věhlas ke svému prospěchu, zkusí zaštítit svobodou projevu a podruhé se někdo jiný, nejspíše asi nějaký politik, pokusí právě s odkazem na "právo na obličej" svobodu projevu potlačit. Ten první případ soud dobře rozpoznal. Důležité bude, aby příště se stejným rozumem rozpoznal i ten druhý. 

Tento komentář vyjadřuje stanovisko listu

Street Party starců na zimáku v Tatobitech
9.6.1999    Mladá fronta DNES    str. 12    Názory
    KAREL STEIGERWALD        
I my, staří, jsme za mlada mívali svou globální Street Party. Jen se jinak jmenovala. Čaje v Tatobitech, taneční na zimáku ve Svijanech. Vše ostatní bylo jako dnes. Chlast, holky, rvačky a řev. Krásní mladí lidé se zdevastovali alkoholem, osahávali děvčata, a když se setmělo, táhli krajem se svým hněvem. Nevědělo se tenkrát, že jde o Street Party, nicméně chuť ničit byla stejná. Místo prodejen s karbanátky a kuřecími pařáty vytloukala se okna na autobusové zastávce. Vázl však přísun hesel. Bylo méně rozumování, málo ideologů. Komunisté je drželi ve vězení, v ilegalitě a v zahraničí. A vykřikovat komunistická hesla bylo tehdy, na rozdíl od dnešní doby, nevkusné. Na Street Party v Tatobitech a Svijanech se vědělo jen instinktem, že celý virvál je jaksi vlastně hnutí nějak proti komunistům, ale důležitější roli hrála reálná možnost osahávat děvčata, chlastat, kouřit lípy a házet odpadkové koše do ulice. Tyto činnosti byly přitažlivější než sama duchovní podstata protestu, kterou jen málokdo dokázal jasně vyjádřit. Na hloupou otázku SNB "Proč to děláte?" ozývalo se vždy spíše jen tupé bečení. Dnes se už nebečí: se stejnou inteligencí vykřikují se hesla, spletená z antiglobalismu a podobných pověr. Ideologů, kteří ty hlouposti předžvýkávají, je dnes už dostatek. Potyčky s policií byly tenkrát řídkým jevem, protože se nesmírně nevyplácely. Na dnešní možnosti pohlížejí dosud žijící účastníci Global Street Party v Tatobitech se závistí. Tehdy se rozkopla žárovka, vyrazilo se sklo v čekárně a honem už úprk zadem do lesa. Však zpředu už jeli esenbáci. Dnešní ničemové mají přímý televizní přenos a ještě se účastní rozsáhlé televizní besedy na téma "Rozkopnutou výlohou ke svobodě", kde mohou znovu do syta před kamerou nadávat policii. Pokrok je viditelný: proti hnusnému kapitalismu se bojuje rozhodně daleko lépe než proti hnusnému komunismu. Sami bojovníci mají dnes daleko lepší postavení. Tehdy jen málokdo byl ochoten považovat mladé hulváty a opilce za nějaké idealisty či za bojovníky svobody. Lidé v Tatobitech je považovali za škodící verbež, protože nevěděli, že mládí republiky takto protestovalo proti zkaženému a nesprávnému světu. Kdo by ale dnes označil pouliční bojovníky za obtížnou pakáž, dočkal by se sám opovržení. Je povinností klanět se mládí. Jako by mladý blbec, který má více sil a je agilnější, nebyl nebezpečnější než zemdlelý blbec starý. Bijeme se v prsa: my sami jsme tím vinni, jak žijí naši anarchisti a skini. Extremistické bojůvky vystihují "nejhlubší rozpory" současnosti. Kdo to nectí, je "establišmenťák" a zaprodanec bez srdce a ducha. Ale měli bychom to risknout a upřímně přiznat, že pouliční bojůvky nevystihují nic. Za kulisou jejich "revolučního romantismu" je pusto a prázdno - jako na silnici z Tatobit. Chtějí nám násilím vnutit svůj "popis světa". Protože žijeme "špatně", rádi by nás spasili. Kdyby byli schopni své žvanění domýšlet, muselo by je polekat, kolik společného mají s všelijakými nacisty, fašisty a komunisty. Ale možná, že by je to naopak nadchlo. Global Street Party je opilá tancovačka z Tatobit, zpracovaná ctižádostivci, kteří vědí, jak se hněte hloupá mládež. A tomu bychom se my starci možná klanět nemuseli. Mohli bychom sami vyjít do ulic, zmlátit pár mladíků a zapálit nějaké auto. Jen pozor, aby nebylo naše.

Budou zase nové úřady!
8.6.1999    Mladá fronta DNES    str. 12    Názory
    KAREL STEIGERWALD        
Jest rozšířena taková idea: pokud nějaký důležitý a užitečný úřad nefunguje dobře, nezlepšuj ho. Založ vedle něj, nad ním, mimo něj další podobný, důležitý a užitečný úřad. Zlepšení se pak už samo dostaví. Poslankyně Parkanová je pro vznik úřadu ombudsmana, protože věří, že je třeba "podpořit každý i zjevně nesystémový prvek, který bude posilovat postavení občana vůči státu". Poslanec Zahradil se naopak ptá, proč si máme myslet, že ombudsman bude fungovat lépe než ostatní úřady. Poslankyně Volfová je přesvědčena, že právě ombudsman, jehož si představuje jako kyprou "mateřskou náruč", bude tím, kdo donutí ostatní úřady pořádně fungovat. Mohl by vzniknout pěkný začarovaný kruh: kdopak bude zlepšovat ombudsmany? Problém, kvůli kterému si tolik lidí mnoho dobrého slibuje od pánů a dam ombudsmanů, zní: jak zlepšit vlídnost stále ještě dosti zupáckého státu k občanům a jak občanům zabezpečit větší a přirozenější dostupnost práv a svobod. Neboli co s těmi našimi úřady a úředníky a kdo bude ochráncem lidu? Vznik ctihodného ombudsmanství tento těžký problém nevyřeší, nýbrž jej jen pozvedne do ombudsmanských výšin. Uvažme jen, že počet lidí v republice je konečný a okresní a krajská ombudsmanství obsadí nakonec zas titíž úředníci, kteří již dnes v nějaké kanceláři dlí. Že by se kdesi zrodili nějací noví, nepokažení, čistí a moudří ombudsmanové? A že by právě oni dostali nějaké lepší, racionálnější a funkčnější zákony, než dostávají ostatní? Spíše je pravděpodobné, že i spravedlivý nadúředník z ombudsmanství na vás nakonec houkne: Ruce z kapes a postavit se do pozoru! Poněkud pokoutním pokusem o jakési ombudsmanství je akce čisté ruce. Kdyby tu energii Zeman a spol. strkali do zlepšování policie a soudnictví, jaké už mohli mít výsledky! Všechny tyto hlučné akce, ombudsmanství nevyjímaje, mají krom bezúčelnosti i efekt negativní. V organizačním zmatku, který se kolem nich rozpoutá, poklidně dřímají stávající úřady. Ať si jiní zakládají své nesystémové ombudsmany, jen když nás, systém, nechají na pokoji. Upřímně se těší jen ti čiperní: Budou nové úřady! 

Tyto komentáře vyjadřují stanovisko listu

Ve sněmovně jako na Nově
3.6.1999    Mladá fronta DNES    str. 12    Názory
    KAREL STEIGERWALD        
Poslanecká sněmovna si zřídila další vyšetřovací komisi. Tentokrát k tématu dosti děsivému, ke kšeftování s lidskými orgány. Vznik komise provázela sugestivní podezření. Sněmovna se přizpůsobila zvyklostem televize Nova. Sytila se spekulacemi. Vystrašila se obživováním zesnulých na pitevním stole a čachrováním s tělesnými orgány žijících lidí. Stylu Novy odpovídala také skutečnost, že ani sněmovna nepotřebovala žádná fakta. Se vznícenou fantazií spletla dohromady různé domněnky v politický bič na ministra zdravotnictví. Jednou věcí je, zda v nějaké nemocnici dochází k děsným zločinům s lidskými těly, druhou, zda ministr zdravotnictví je neschopný, a třetí věcí je skutečnost, že sněmovna je sbor politický a nahrazovat vyšetřovatele by měla snad jen ve chvíli ohrožení či zhroucení státu. Kdo je podezřelý, že se dopustil zločinu, musí mít právo na své odborné policejní vyšetřování, na svůj nezávislý soud, na svého nezávislého žalobce. Nepřejme si, aby podezřelí upadali do rukou rozvášněných poslanců. Zakládáním vyšetřovacích komisí sněmovna nadřazuje pátrání politické komise nad orgány činné v trestním řízení. Dává tak najevo, že nedůvěřuje policii a že existuje jakási vyšší, poslanecká spravedlnost, která má větší váhu než nezávislé soudnictví. Prostě si plete nestranné vyšetřování s politickým bojem. Příklad s ministrem Davidem je výmluvný. Nejde o to "něco vyšetřovat", nýbrž ministra pořádně "osolit"! Osud těchto poslaneckých komisí je vždy stejný: nízká odbornost a malá zkušenost, zato velké zpolitizování celého případu! Má to vše jediný a právě jen propagační politický smysl: vznést veřejně působivé obvinění a svou interpretací předběhnout rozsudek. Jaký se to stal hrozný čin, když sestavili už i parlamentní komisi! Že darebák může být nevinný, nepovšimne si po měsících už nikdo. Mistry v zakládání vyšetřovacích parlamentních komisí byli sociální demokraté. Teď mají sami jednu na krku. Ctihodná sněmovna tak příliš často nabízí místo politické korektnosti bombastické podívání.  

Tento komentář vyjadřuje stanovisko listu

Nenávist je nad všechny ideje
31.5.1999    Mladá fronta DNES    str. 08    Názory
    KAREL STEIGERWALD        
Ideová konference ODS se vydařila. Kdo má rád pravicové myšlení a je individualista náchylný ke svobodě, bude si v materiálech z konference s chutí číst. ODS se obrozuje, vrací se jí tvořivost a chuť vést zemi. Vynořují se mladí, agilní politici, s živými nápady. Tolik proreformních konzervativně-liberálních myšlenek na jednom místě málokde dnes už najdeš. Profesoři transformace mohou být rádi - ideová konference jim dala pěkný breviář. ODS je dnes čitelná strana s vnitřně konzistentní ideovou aparaturou. Její názory můžeš číst, poznat, pochopit, vítat či odmítat. Nemučí tě nesrozumitelnými výroky typu "budujme třetí sílu na bázi čtyřkoalice" či planým zaříkáváním "jsem proevropský". To je výsledek jedné konference. Aby bylo dobře rozuměno: v oblasti idejí. Ale ideje jsou u nás zatím jen na sobotu, na neděli. V pondělí přijde všední den a ideová konference se zatřpytí o poznání méně. Do dveří se vtlačí dotěrnější věci, nežli je vzlet idejí, například: jakpak se dnes u nás vládne? A v té chvíli na konferencích už nezáleží, je čas šarvátek. Co je platno, že svět idejí je nám všem už od neděle dobře znám, když novopečený Kasal k tomu řekne: Není dost vůle a sil. A z ODS mu odpovědí: Odvahy není dostatek a sil! Toť věru napínavý dialog. Nad všechny ideje. Máme tři politické programy, přiraz je k sobě a uděláš pěknou většinovou vládu. Z politiků, kteří ty programy reprezentují, neuděláš nic! To je velké vítězství člověka nad idejemi. Chce někdo větší důkaz naší domácí podivnosti? Víc než všechny ideje by nás asi vzrušila otázka: "Kdo je v této zemi vůbec ještě schopen dělat nějakou transformaci?" Pohled na naši dnešní pravici není kormutlivý proto, že by měla málo idejí či špatné ideje, nýbrž že nenávist mezi pány je nad všechny ideje. Zlato by si asi vysloužil ten, kdo by uspořádal podobně úspěšnou mezipartajní konferenci na téma: Jak se dělají pěkné koalice. Ale taková konference nemůže být asi úspěšná: nejméně tři třetiny účastníků by nepřišly. Dostavil by se jediný zájemce: Miloš Zeman. 

Tento komentář vyjadřuje stanovisko listu

Bašta není tiskovina
29.5.1999    Mladá fronta DNES    str. 12    Názory
    KAREL STEIGERWALD        
Pan ministr Bašta je sice velký smolař a popleta, ale jeden nechtěný dar rozhodně má: jaksi mimoděk a v komickém stylu poukazovat na podstatu událostí. Když se beznadějně zaplete do případu "čisté ruce a Tomáš Ježek" a neví už kudy kam, napadne jej spásná formulka: "Já se strašně těším, dámo a pane, až bude nový tiskový zákon. Pak by se některé věci nemohly bez práva druhé strany na uvedení na pravou míru vůbec publikovat." A je to tedy venku s baštovskou přímočarostí. Ministr věří, že nový tiskový zákon zjedná v novinách takový pořádek, aby bylo po jeho. Vyhrklo to z něj s osvobozující radostí. To budou, pane, časy - popadne zákon a hurá na novináře. Přitom si na nezájem novinářů nemůže stěžovat. Nemůže si stěžovat, že má málo prostoru na odpovědi. Stěžovat si ale může právě na ty odpovědi. Dělají mu potíže. S baštovskou zbrklostí obviňují Tomáše Ježka z trestného činu a s touž zbrklostí to po čase zapřou. Samotného pana Baštu jaksi nechtěně zesměšňují. Právo na uvádění na pravou míru mu moc nepomůže. Měl by zatočit především s vlastními odpověďmi. Může za ně on, ne novináři. Je však lidské, že kdyby už měl po ruce paragrafy, zatočil by raději s novináři. Kdyby však měl pan Bašta pohádkovou schopnost brát na sebe různé podoby, kdyby se třeba proměnil v periodickou tiskovinu, mohl by za tu lapálii s Ježkem být pokutován, či dokonce "pozastaven". Jenže pan Bašta není žádná tiskovina, nýbrž ministr a tiskového zákona se bát nemusí.  Zasloužil se o to, že nám názorně předvedl, k čemu by se ten nový zákon o svobodě tisku hodil. Uložme mu domácí cvičení: písemně uvést vše, co tu tvrdíme, na pravou míru, jako by zákon už platil. V pondělí si přečteme, že pan Bašta není smolař, popleta či tiskovina, že nemá žádný dar a že nic nepředvedl.

Proč svět nevypadá, jak by vypadat měl?
27.5.1999    Mladá fronta DNES    str. 12    Názory
    KAREL STEIGERWALD        
Neměli bychom se divit, že se vláda pokouší pod názvem zákon o svobodě tisku napsat zákon proti svobodě tisku. Je to přece vláda socialistická, přesněji starosocialistická, navíc s množstvím starých pánů-ministrů, kteří mají ty nejkrásnější vzpomínky na padesátá a šedesátá léta, sladký čas mládí, kdy komandování lidí bývalo alfou i omegou všeho života. Proč by dnes měli být jiní, proč by měla být jiná jejich vláda, proč by se měli vzdát toho nejkrásnějšího, co tenkrát s komunismem zažívali - řídit a vést lidi? Různých pokusů o omezení svobody, halených dobrými úmysly, učinila Zemanova vláda už dost a dost. Dalo by se skoro říci, že to bylo to jediné, v čem si byla po celý rok sebevědomě jistá, v čem byla řízná a energická - odebírat lidem starosti a svobody a přidávat regulace, škrtit proklínanou ruku trhu a povzbuzovat dobrodiní rozdělovacích vládních "komisí". Vypisovat přirážky, stanovovat kvóty, přidělovat příspěvky a dopouštět se touto úřední cestou pomocí strašlivých nesmyslů spravedlnosti a dobra, ať to stojí co to stojí. Vláda se zbrkle pouští do řešení problémů, které má často jen ona, a plánuje si starobylé postupy, k nimž by jinde nikdo už třicet let nepřikročil. Vypadá, jako by přišla odjinud, osamělá jako cizinec z jiných časů. Naštěstí však z toho všeho skoro nic nedělá vážně a doopravdy, vázána neschopností vůbec úřadovat. Cynik by mohl poznamenat, že i ten tiskový zákon může vláda klidně mít, stejně na něj nikdo, včetně jí samé, nebude brát zřetel. Ze všech velkých plánů zůstává vládě v klíně jediné: nečinnost. Že jde o vládu menšinovou a že jí parlament nedovolí pořádně vládnout, jí nevadí - vždyť nevládne. Tak proč by si nefantazírovala o čemkoliv, jsa takto neškodná? Josef Lux kdysi říkal, že liberalismus se u nás už přežil, že vedle trhu bez přívlastku jsou tu i přívlastky a že přívlastky má i demokracie: je sociální a křesťanská. Jako bychom žili v zemi, kde je svobody a trhu "příliš", kde jsou z toho už všichni unaveni a rádi by si zkusili zase něco jiného. Pro zemi, která se tak tak vyškrábala z totalitních poměrů a ke svobodě a trhu urazila pár prvních a často chybných krůčků, je Zemanova nemoderní vláda pravou pohromou: místo vůdců s ohromnou transformační fantazií a s energií jít vpřed máme sbor mdlých starců, kteří opatrně a v "soft" podobě chtějí opakovat vládní postupy uplynulých padesáti let - jako by chtěli přivolávat své mládí. Vyjadřují tak své nejvlastnější přesvědčení o tom, co je na světě nejkrásnější. Svou představu o povaze světa, svou "ideu socialismu". Kdybychom měli tiskový zákon, říká místopředseda vlády Rychetský, noviny by konečně vypadaly, jak by měly vypadat. Aha. A další zákony by asi zajistily, že i svět by konečně vypadal, jak vypadat má. Údivu hodno není, co a jak dělají. Ostatně, kdo je dobře poslouchal, ví, že to hlásili předem. Údivu hoden je sám fakt, že existují. Pokus o "zkrocení" a "řízení" tisku je jen střípek té existence.

Čechy skinům, domov můj
26.5.1999    Mladá fronta DNES    str. 12    Názory
    KAREL STEIGERWALD        
poznámky

poznámky Skini se prošli z Litvínova do Mostu. Neohlášeně, ale pokojně. Skandovali, ale neprali se. Nestalo se vůbec nic. Skinheadské exibice už zevšedněly. Čechy Čechům, Nic než národ, Heil Hitler jsou banálními pokřiky. Nic než národ bývalo heslo českého fašismu před druhou světovou válkou. Skinové by mohli vědět, že jeho cílem bylo zkombinovat italský fašismus, německé nacisty a právě to subslovanské skinské Čechy Čechům. Celé hnutí bylo tak nesmyslné a bláznivé, že po českém fašismu nehrábl ani Hitler. Dal české fašisty do koncentráku. Musí být povznášející vykřičet svůj ideál: "Čechy Čechům, Sieg heil!" Plešatec by rád odstranil Nečechy, protože špiní naši krásnou vlast. Svým Sieg heil se ovšem nevědomky přihlašuje k názoru, že vlast špiní i on, plešatý Slovan, negermánský paskřivec, Půlrus, Půlžid, který se mezi vyšší rasu jen přitáčí. Pan Siegheil by i jej, hrdého Čechoskina, vstrčil do koncentráku. Ale ani v tom koncentráku by Čechoskina jeho rasismus asi nepřešel. Jako dr. Husáka. Ten seděl deset let v komunistickém kriminále a nepřešlo jej nic.

Šestnáct procent pošetilosti
24.5.1999    Mladá fronta DNES    str. 08    Názory
    KAREL STEIGERWALD        
Komunisté se zas jednou dočkali. Poslední průzkumy jim předpověděly šestnáctiprocentní preference. V komunistických předácích by to mohlo vzbudit naději, že je před nimi ještě nějaká budoucnost. Možná teď uberou na komunismu, aby tolik nestrašili, a přidají na proradnosti, aby preference ještě povyskočily a oni se "hlavním vchodem" vrátili do Strakovy akademie. Co se včera jevilo jako neškodné fantazírování a dobré bydlo leda pro pár vůdců, to se zítra zdá už skutečností. Zdalipak si Grebeníček zpívá, že už zase "Čas voní nadějemi"?  Dráždit svou fantazii těmito šestnácti procenty může samozřejmě jen bloud. Co si to vlastně přeje těch šestnáct lidí ze sta? Pitoreskní trojici Marxe, Lenina, Grebeníčka? Ví někdo, co to vlastně je dnešní komunismus? A jak si ho představují naši kluzcí komunisté? Jako ohebné kombinace třídních antagonismů, vědeckého plánování a proletářské diktatury? Mají stále vizionářské nápady - bohatství národů pochází z koloběhu konfiskací a přidělování? Mluv s dnešním komunistou a uslyšíš mumlavé vyznání o svobodě a demokracii. Sedí přitom pod obrazem Masaryka či Gándhího, aniž ovšem z klopy odšpendlil Stalina. A divné mu to není. Komunistický prorok Ransdorf to prapodivně vysvětluje: Církev svatá také vraždila Indiány. Nikdo se ovšem nebojí příchodu komunismu na zemi víc než sami komunisté. Znají svou scholastiku dobře. Co by si tu s ní počli? Museli by všechno znovu opakovat v nějakém krutém koloběhu - trýzněni tím jak pohádkoví odsouzenci? Znárodnil by Grebeníček znovu živnostníky a budoval kolchozy? Dal by oběsit Ransdorfa? Vzali by všem pasy, knihy a svědomí? Tisíce plánovačů by se zas plahočily nad patafyzikou plánované chudoby? Zabili by za myšlení zas nějakou ženu? Strašlivá kletba: ustavičně uskutečňovat komunismus! Jistěže ne. I když... Ale čas nechodí v kruhu. Jen je to všechno neobyčejně hloupé, trapné a směšné - jako každé kruté hnutí, které již odvál čas. Znovu vám slíbí všechno. Dejte jim šestnáct procent sympatií, napište do psaníčka své nejtajnější přání a pošlete je vzhůru - k Marxovi. Co asi se vám od Grebeníčka vrátí zpět? 

Tento komentář vyjadřuje stanovisko listu

Něžné šíje Danišoviče a Houbala
22.5.1999    Mladá fronta DNES    str. 12    Názory
    KAREL STEIGERWALD        
Komentář
Rozsudek jim oběma vynesl jen trochu pozornosti. Pár fotografií, pár zpráviček a tento komentář. Jako by to mezi nás přicházely postavičky z dávnověku. Danišovič dostal tři a půl roku "natvrdo", Houbal vyvázl s "podmínkou". Oba dobře vědí, že tím celá ta naše patálie nekončí. Odvolali se k vrchnímu soudu, a to by čert na koze jezdil, aby jim to nevyneslo zas pár let k dobru.  Přišla za těch deset let soudů nějaká nová skutečnost? Ne. Esenbáci už dávno mohli být z basy doma, polepšení a šťastní, že to mají za sebou, ale jakýsi velký mučitel to všechno naopak hrne stále před nimi. Komunismus vezmi už čert, říkají si třeba, ale co jim dnes musí přijít hnusné, je těch rozfrcaných deset let. Jak mají žít? A proč zrovna my dva obyčejní důstojníci? - musí si hlodavě říkat. Nevědí, že tak se dělají dějiny: drábové k soudu a šup do basy, velcí páni - pod polepšenou značkou do voleb a k novým prebendám. Kdyby se Danišovič a Houbal zeptali dějin, odpověděly by: Chacha! Přesto každý, kdo pořád (dneska se říká "hystericky") trvá na spravedlnosti, může být rád, že se čehosi konečně dočkal. Kdo je naopak načichlý letitou skepsí, podiví se, jaký to všechno ještě má po deseti letech smysl. Někdo by chtěl právo, někdo zas odpuštění. A hlavně - aby ty soudy se už nezesměšňovaly. Zato komunisté by se měli bojovně ozvat. Kdo jiný měl by dnes těm dvěma pěšákům normalizace nabízet veškeré zastání? Kdo jiný by je měl, novodobé hrdiny Sacca a Vanzettiho, postavit na piedestal? Jak krásně by to znělo: sekyra velkokapitálu dopadla na něžné šíje Danišoviče a Houbala. Přijde den - zúčtujem! Komunisté se ovšem neobtěžují. Nepozorujeme zrod hrdinů, nýbrž mizení mouřenínů. Oba se musí cítit hořce. Za věrné služby ni plamen stávky, ni demonstrace za jejich svobodu. Místo toho - trapnost nekonečného handrkování u soudů. Tož vzhůru do dalších a dalších přelíčení! 

Tento komentář vyjadřuje stanovisko listu

Slušní občané, oběste se: co politik, to darebák, co volič, to blb
20.5.1999    Mladá fronta DNES    str. 12    Názory
    KAREL STEIGERWALD        
Všichni naši politici už dostali, co si zaslouží. Nemohou si stěžovat. Nejsou schopni rozumně vládnout. Soustavně nadřazují osobní a stranické zájmy zájmům obecným. Stejně jako v minulosti vědí vše lépe než jejich západní kolegové, ale sami nejsou schopni nabídnout nějakou vizi. Už čtyři sta let se jedná jen o jakási nesvobodná žvatlající děcka, neschopná vést racionální a neemotivní diskusi o pravdivé národní identitě. Zato plenky se těm oportunistům musí vyměňovat každou chvíli. Jen otevřou ústa, z jejich vět se ozývá strašlivý zápach. Pokud by někdo měl problémy se sebevědomím, stačí, aby si odchytil nějakého politika a nechal ho chvíli mluvit. Je to asi to poslední, čím nám jsou politici ještě užiteční. Potvrzuje se staré pravidlo, že ti nahoře jsou tlachalové, neschopní vést seriózní diskusi o mnichovské krizi, listopadovém podvodu a národní hrdosti. O to víc kradou a podvádějí. V parku bychom si k nim již nikdy nepřisedli, hrozila by nám už i ztráta prázdné peněženky. Ostatně i tu peněženku nám vyprázdnili oni. Je s podivem, že zatím na ty darebáky nepraskla žádná vražda. Přesto však smilní, kde mohou. Drze se poflakují politickými kuloáry, napaření jak dobromyslní radní z Pelhřimova. V žádné jiné zemi na světě nemají v čele tak strašlivé kuliferdy. Ale pomoci není: strašlivé kuliferdy mohou vystřídat jen kuliferdové ještě strašlivější. Jediné, co nás utěší, je fakt, že už dostali, co se do nich vejde, do syčáků. Že se kvůli tomu ještě neoběsili a mají dál tu drzost chystat třebas novelu zákona o spotřební dani, svědčí zas jen o nich. Strašlivý nářek Čechů, že toto se může stát jen Čechům, je zcela na místě, protože toto se skutečně může stát jen Čechům. Kdo vidí politika, odplivne si a je na pozoru, aby od něj něco nechytil. Chytit od politika může se dnes už cokoliv. Víc špatného už se o nich ani říci nedá. Jakeš s Biľakem musí mít ohromné zadostiučinění. Za jejich časů si nějaké hanobení nemohl nikdo jen tak beztrestně dovolit. Ještě dnes mají občané jakési setrvačné tajemné mrazení, když si byť doma nahlas řeknou, že Jakeš byl darebák. Spojit darebáka s prezidentem Havlem je naopak nádherné povyražení. Čmuchalové, kteří jako jistý Svora lezou politikům až do spodního prádla, mohou si tak přijít na pěkné peníze, protože přinášejí veřejnosti košilaté informace, na které má tato právo. Jiné by ani nepochopila. Politici to tedy už mají za sebou. Kůrku chleba si od nich nevezmeme. Na řadě jsou teď voliči. Nejsou na tom o mnoho lépe. Jejich největším zločinem je, že si ty strašlivé politiky zvolili. Není divu, sami kradou také. Lomcují vším, co není přidělané, utrhnou to a šup s tím domů! Pak chlastají a smilní a vyměňují si manželky, jako by i oni byli politiky. Mnozí voliči jsou pohlavně úchylní a holdují ohavnostem! Nepoužívají deodoranty, v tramvaji páchnou a pošklebují se cizincům. Poctivě pracovat nikdy nebudou, zvláště když se nabízí možnost nechat se živit Špidlou. Není to sice nic moc, což si Špidla odskáče, ale pořád lepší než někde dřít jako barevnej. Rasismu holdují, rádi by barevné nastrkali do plynových komor a chtěli by se zmocnit majetku boháčů a židáků, kterým by měla vláda zatrhnout tipec hned vedle rákosníků a topinek. Ano, břichatí a zpocení čeští voliči v tričku jsou to nejlepší na světě! Ustavičně špehují své spoluobčany a špekulují, kde by je udali, aby jim ublížili. Když někdo umře, projevují nezřízenou radost, protože si to ten darebák určitě zasloužil. Sami se přežírají, a aby jim nikdo nemohl kus pečeného bůčku vyrazit z ruky, jsou ochotni i vraždit. Rádi dávají hlasy nepochopitelným dobrodruhům typu Grebeníčka. Milují skiny, protože ti milují pořádek a vlast. Slušný občan je v pasti. Na jedné straně ti strašliví politici, na straně druhé dementní voličstvo. Je s podivem, že slušný občan se rovnou neoběsí na prvním stromě. Vysvětlení může být v tom, že slušným občanem je v naší zemi skoro každý. Skoro každý vám totiž rád potvrdí, že co politik, to darebák, a co volič, to blb. Rozum vám už sám dá, že darebákem a blbem je logicky - skoro nikdo. Ukrutný nářek ale přesto stále zní. Což se může stát jen Čechům.

Člověk kope člověka
19.5.1999    Mladá fronta DNES    str. 14    Názory
    KAREL STEIGERWALD        
Tentokrát měl rasový zločinec neobyčejnou smůlu. Vmísil se mezi podnapilý lid slavící hokejový úspěch a věřil, že běsnící radost lidu skryje jeho zločin. Neskryla. Všichni jsme jej viděli na televizní obrazovce. Jakýsi primitivní hnus brutálně kopal okovanou botou do ležícího člověka jiné barvy pleti. Okolo jásal nad hokejem dav. Od té chvíle policie neúnavně pracuje. Co tyto řádky se píší, dávno už požádala televizní stanici o zvětšené detailní snímky zločince. Rozmnožila je v mnoha exemplářích, obrázky obletěly zemi. Zveřejnily je všechny televizní stanice. Policejní agenti již slídí mezi skinheady: Znáte tohoto vašeho druha? I toho posledního z nás zná v této zemi nejméně pět set lidí. V takovém množství se najde ne jeden, nýbrž desítky svědků, kteří řeknou: Tento rasový zločinec se jmenuje tak a tak, žije tam a tam. To je jen otázka krátkého času. Rasový zločinec nemá mezi lidmi úniku. Možná již v této chvíli (co tyto řádky čteme) je poznán a zatčen. Jeho proces proběhne v následujících dnech, rozsudku se dočkáme brzy. Nebude to totiž proces složitý. Přihlásí se i mnoho svědků, kteří v tom davu zblízka viděli, jak člověk kope do obličeje jiného člověka. O procesu budou zevrubně informovat média. Zaměří se především na otázku, co to znamená, když člověk jiného kope do obličeje, co to znamená, když k tomu říká, že miluje svou vlast a nenávidí cizáka. Ne vzletné řeči rasistů, ale konkrétní čin - bota proti obličeji, to uvidíme tisíckrát. Za tři týdny bude po rozsudku. Přijdou všelijaké následky, které z něj vyplynou. Do těla českého rasismu vyrazí to díru. Může to všechno být také úplně jinak. Kopajícího zločince nikdo nebude hledat, protože policie o žádném zločinu nic neví. A kdyby přece jen věděla, zločince nenajde, protože jej nikdo nepozná. A najde-li jej přesto, nebude svědků. Nikdo nic neviděl, každý díval se zrovna jinam. Buďme zvědavi, jakým směrem se tento rasistický příběh bude ubírat. Hodně se dozvíme. 

Tento komentář vyjadřuje stanovisko listu

Až se to více přepepří, koalice bude
19.5.1999    Mladá fronta DNES    str. 15    Názory
    KAREL STEIGERWALD        
Ruml:  Od té doby, co jsme spolu naposledy obědvali, je mnohé jinak. Co tomu říkáš, Václave? 

Klaus:  Ano. Vezmi si například ty brambůrky. Jsou dnes mnohem kulatější. 

Ruml:  Jak které. Ale nehádejme se. Jde mi především o to, abychom se shodli. 

Klaus:  Jistě. Kasal by si jich nabral plný talíř. Je to pravda, že jí rukama? 

Ruml:  Nevšiml jsem si. 

Klaus:  (Vzdechne) A přesto je naše domluva nevyhnutelná. Ten Svoboda je ovšem ještě horší. Nejí vůbec. Ale jídlo požaduje. Takový mužíček. To mě rozčiluje. 

Ruml:  Ano. Sedí, nejí a brebentí. Co to je za politiku? 

Klaus:  Jako v Rusku. Jeden se cpe, druhý nejí a ty nevíš, co si o nich máš myslet. 

Ruml:  (Vzdechne) Ale vezmi to z druhé strany. Jak je život zvláštní a krásný. Jedná se o tutéž pepřovou omáčku jako minule, ale dnes je na ní patrný určitý posun. 

Klaus:  Ano. Před dvěma lety se nedala jíst. Smrděla Sarajevem. 

Ruml:  A dnes? Polej si s ní biftek a uvidíš sám. 

Klaus:  (Lije omáčku na maso a ochutnává) Skutečně. 

Ruml:  A to už je určitý pozitivní signál. Tymián. 

Klaus:  A bazalka! Úplně jiná atmosféra. Ještě že jsi nepozval ty lidovce. Všechno by snědli sami. 

Ruml:  Ale provensálské brambůrky by mohly otevřít pravici cestu k jejich středovým srdcím. 

Klaus:  To jsou jen fráze. 

Ruml:  Myslíš?  

Klaus:  Vzpomeň si, Honzo, na minulou koalici. 

Ruml:  Neměls jim tenkrát dávat to připálené odspodu. 

Klaus:  Sami chtěli vylizovat hrnce. A přitom mají preference sotva na topinky! Být tu dnes Kasal a Svoboda, určitě budou požadovat můj biftek. 

Ruml:  Můj nechtějí. 

Klaus: To se divím. 

Ruml:  Já si ho vždycky přesolím a přepepřím a mám pak od obou žlučníkářů pokoj. Se Zemanem bych do koalice nešel. Má žaludek jak kachna. Zhltne všechno. 

Klaus:  To je výborný nápad, přepepřit! Na tom už by se koalice sto dva dala postavit. Pane vrchní, platím! 

Ruml:  Napište to na Kasala! 

Klaus:  Správně. Ať vidí, o co přišel. 

Ruml:  Provensálské brambory a biftek. To nejsou žádné Zemanovy levicové prejty a bůčky!

Volfová a spol. na cestách
18.5.1999    Mladá fronta DNES    str. 12    Názory
    KAREL STEIGERWALD        
Jedenáct politiků ČSSD se vydalo do Srbska, aby si na místě udělali "úplný názor na to, co se tam děje". Je to podivné, protože jako politici vládnoucí strany by "úplný názor na to, co se děje", už dávno mít měli, ale budiž. Postupovali v duchu těch nejlepších tradic nedůvěřivého evropského racionalismu - nevěřit všemu, co se povídá a píše, nýbrž se vždy na vlastní oči a uši přesvědčovat, jaká je skutečnost. To musí být pro politika osvobozující zkušenost.  Socialističtí politikové však mohli zůstat sedět doma. Ušetřili by si námahu i tento komentář. Na svých cestách po Srbsku neuviděli totiž nic zvláštního. Dle sdělení poslankyně Volfové neviděli ani etnickou nesnášenlivost, ani neslyšeli nadávat na Miloševiče. Poslankyně dokonce pozorovala roztomilého Albánce, který ji v bělehradské kavárně obsluhoval, jako by se v Kosovu nechumelilo. Je ovšem i jiná velká tradice vzdělanců: cestovat a nevidět nic. Jen namátkou můžeme vzpomenout paní Eleonoru Rooseveltovou, obdivující kulturní světnici stalinského lágru, delegáty mezinárodního Červeného kříže na koncertě v židovském ghettu či básníka Eluarda, křepčícího pro mír v komunistické Praze za časů poprav. Ti všichni také nic neviděli. "Nic nevidět" je neméně tak důležitou tradicí evropské kultury jako "přesvědčit se osobně". Kdo dokáže obé skloubit a "na vlastní oči nic nevidí", stává se neochvějným svědkem a má důkazy, které nezboříme: byl tam a neviděl! Za to cesta na Balkán rozhodně stojí. Nikdo nemůže podezírat poslankyni Volfovou, že by byla jako paní Rooseveltová. Přesto se k tradici těchto "svědků" zdárně přiřadila. Pro pořádek připomeňme, že balkánskou cestu podnikla i poslankyně Buzková. Viděla pravý opak. Ale Volfová si svou pravdu očitého svědka vzít nenechá. Taková je tradice evropské politické slepoty. Každý, kdo chce odborně podpořit své lži důkazem, jede do světa, aby mohl říkat: Já tam byl a nic jsem neviděl! Leda jen nějakého židovského chlapce, jenž na Hitlera nenadává a v terezínské kavárně roztomile hraje na hoboj. 

Tento komentář vyjadřuje stanovisko listu

Klaus a Kasal: plodný dialog
15.5.1999    Mladá fronta DNES    str. 12    Názory
    KAREL STEIGERWALD        
Místopředseda Kasal: Na sjezd KDU-ČSL jsme pozvali i významného politika pana Klause, předsedu té občanské strany, která ideálům nás křesťanů není vzdálená. 

Předseda Klaus: Rád jsem přijal pozvání na sjezd naší významné křesťanské strany, důležité součásti bloku demokratických stran. My občanští demokraté jsme si s demokraty křesťanskými blízcí. 

Místopředseda Kasal: Jsme velmi rádi, že pan Klaus naše pozvání přijal. Vzácného hosta přátelsky uvítáme, ale nevíme ještě, zda skutečně přijede. Termín sjezdu KDU-ČSL se totiž kryje s termínem ideové konference ODS. 

Předseda Klaus: Jsem velmi rád, že budu přátelsky panem Kasalem uvítán. Kdo ovšem stanovil termín jejich sjezdu na den naší konference, byl-li to pan Kasal, nebo někdo jiný, to opravdu nevím. 

Místopředseda Kasal: Termín našeho sjezdu byl stanoven dávno před tím, než ODS napadlo pořádat konferenci právě v termínu našeho sjezdu. Co tím sledují, nevím, ale mohu se leccos domyslet. 

Předseda Klaus: U strany lidové mě toto nepřekvapuje. Já bych ovšem nerad dále takto hloupě slovíčkařil s termíny jako pan Kasal. Opravdu není důležité, zda jde o pátek nebo o sobotu. 

Místopředseda Kasal: Pan Klaus bohužel lže. Jde o neděli. 

Předseda Klaus: Je to něco neskutečného, nevídaného, neslyšeného a protiústavního. Řekl bych, že dokonce i u lidovců jsme byli zvyklí na méně než dnes. 

Místopředseda Kasal: ODS překročila všechny meze. My máme svůj program, to si musí ODS uvědomit. Očekávám, že náš sjezd tuto otázku jasně rozhodne. S ideologickými darebáky nikdy ne! 

Předseda Klaus: Pánové Kasal a spol. hodlají zavádět zas nějaké přívlastky. K tomu naše ideová konference řekne své: Dost už toho farského socialismu. 

Místopředseda Kasal: O tom, že bychom Klausovi posílali nějaké pozvání, já nic nevím. Proč bychom to dělali? 

Předseda Klaus: Nikam jsem se nechystal. Tím méně pak na sjezd nějaké ministraničky, jako je KDU-ČSL. Vždyť ani nevím, že nějaký sjezd mají. 

Místopředseda Kasal: Klaus ukázal, kdo v této zemi nestojí o dialog a kdo se jen utápí ve svých ideologických floskulích. 

Předseda Klaus: Kasal odmítl své ideologické floskule. To je krok vpřed při budování pravicové koalice. Ani my jsme byť na vteřinku neuvažovali, že bychom na sjezd KDU-ČSL nepřijeli.

Bude se divit
14.5.1999    Mladá fronta DNES    str. 12    Názory
    KAREL STEIGERWALD        
poznámka 

Vyšetřování slavné bamberské aféry zamrzlo. Hlavní hrdina, podnikatel Vízek, je v blázinci. Na tom samozřejmě není nic špatného, když se zblázní podnikatel. U člověka, který měl předtím závažná politická jednání v Bambergu, se to dokonce očekává. Vízek není ani první, ani poslední, kdo se zbláznil po rozhovoru s českými politiky. Ale není jasné, proč vyšetřování zamrzlo, když ostatní bamberští blázni vyšetřování nezmrazili. To vzbuzuje dojem, že Vízek se zbláznil nějak divněji než ostatní. Podezíravý Čech si hned řekne: kdoví, jak to opravdu bylo a kdo koho kryje. Podezření není na místě. Pan Vízek se nezbláznil v Čechách, ale ve Švýcarsku, kde není možné, aby se za blázna vydával každý. Ve Švýcarsku se dokonce netrpí ani opačný postup, u nás obvyklý, že se za normálního člověka vydává blázen, a projde to. A toho se právě dopustil Vízek v Bambergu. Sešel se s Milošem Zemanem v dobré víře, že je normální. A nebyl. Až se uzdraví, bude se divit, co to chtěl podepsat. A bude taky rád, že vyšetřování zamrzlo.

Až zas půjdem na boháče!
12.5.1999    Mladá fronta DNES    str. 12    Názory
    KAREL STEIGERWALD        
Ministerstvo financí opět připravuje zákon o přiznávání majetku. Po Slovensku bychom mohli být druhou zemí, která takový zákon má. Měl by státu umožnit vyslídit každý nezdaněný, a tedy nelegální majetek. Specialisté na daňovou problematiku ale upozorňují na nízkou účinnost, na technickou a administrativní náročnost "majetkového přiznání". Naše ministerstvo tomu nevěří. Nejde o žádnou novinku. Kde ji zavedli, dávno od ní pro bezúčelnost a nefunkčnost upustili. Dokonce už i příslušníci SNB mívali podobnou akci: lovili po ulicích a po kavárnách lidi a zjišťovali, proč ti lidé nejsou v zaměstnání. Čas od času skutečně chytili někoho, kdo tajně unikl z práce. Většinou ale jen strašlivě otravovali a ponižovali občany trapnými šťárami. Jako praví esenbáci řešili problém nedodržování pracovní doby právě z toho jediného neřešitelného konce, zato s pochmurným výsledkem. Ukázali veřejnosti, jak si mohou na každého houknout: Dokaž, že nejsi darebák! Majetkové přiznání je setrvalý ideál naší sociální demokracie. Však také většina Zemanových ministrů pochází právě z heroických časů pouličních kontrol, proč by tedy dnes nežili majetkovým přiznáním? A navíc, sama myšlenka je lehká: Lidé kradou, zastav je a zkontroluj. Zákon o majetkovém přiznání vzniknout může, politici se o něj mohou servat, jisté je jen jediné: nebude mít žádný skutečný význam. Jen nás všechny zas posune o kus od svobody ke komandování. Lidem upije krve a státní kase přinese více výdajů než zisků. Daňoví zloději si s ním lehce poradí. Jedno užitečné však přec jen zůstane - až se zas jednou půjde na boháče, bude tu po ruce pěkný seznam, kladivo na boháče. A nemysleme si, že ne. Jít na boháče se v Čechách nosí. Vždyť pomněme, co boháč, to darebák. Co je špatného na tom bohatým vzít a chudým to přerozdělit? Celkem asi nic, zní to spravedlivě, soucitně, lidsky. Škoda jen, že společnost, soustředěná na přerozdělování bohatství místo na tvorbu bohatství, nakonec přerozděluje chudobu. Vida, jeden zbytečný zákon o majetku - a co až se kolem toho může strhnout. 

Tento komentář vyjadřuje stanovisko listu

Podivný lidský trh
11.5.1999    Mladá fronta DNES    str. 14    Názory
    KAREL STEIGERWALD        
Je to velmi nespravedlivé pravidlo, ale platí: Smrt několika lidí v konkrétní budově má tisíckrát větší vliv a ohlas než smrt tisíců v nějaké neznámé vypálené vsi. Ze smrti s adresou a rodným číslem se dělají dalekosáhlé závěry. Je odborně rozebírána a zobecňována. Odhalují se trendy, které věští. Nachází se její hluboký smysl, byť jde třeba jen o nehodu či omyl. Naproti tomu smrt tisíců brzy zevšední. Probíhá bez zájmu a nelze z ní nic vyvodit. Je to smrt tak říkajíc nepoužitelná. Ti lidé zemřeli, no to už víme. A co? Ani se neví, kolik jich vlastně bylo. Deset tisíc či dvacet? Některé z nich prý dokonce viděli kdesi ještě žít. Tak co chtějí? S celou jejich smrtí je to velmi všeobecné. Za neznámou vesnicí... ať si tam leží, ať tam spočívají a nepletou se, kam nepatří. Tolik neznámých smrtí - to je na člověka prostě moc. Zvláště má-li nyní na starosti čtyři zabité. Zabíjet jednotlivce má přece jen ještě lidské rozměry. Můžeme to poměřit naším citem a můžeme takové hnusné věci i porozumět: vraždit se nesmí. Můžeme se o vraždě obšírně rozhovořit a podrobně probrat tu strašnou situaci, jak byl zmařen lidský život. Můžeme vystoupit veřejně a protestovat. Na výsměch našemu ideálu humanitnímu byl tam a tam zabit určitý občan. Kdo chce zabíjet lidi, nesmí pracovat v malém. Stal by se brzy předmětem lidského hněvu. Označili by jej za vraha a jeho strašlivé činy brzy zarazili. Ale kdo se odvážně rozmáchne a neklesne pod tisíci zavražděných, ten se změní z vraha v "problém" a hrůza jeho vražd ve statistiku na mezinárodních konferencích, jejichž mumlavé závěry každého znudí. Rozhořčení lidí nahradí rozvaha odborníků nad problémy a vrah, až jednou přestane, dostane Nobelovu cenu míru. Raketa v budově čínského vyslanectví vyvolala šok ve světě a je barbarskou hrozbou míru. Genocida v Kosovu ne. Neváží všichni lidé stejně a neváží stejně ani jejich smrti. Je to podivný lidský trh: více smrtí cení se méně. 

Tento komentář vyjadřuje stanovisko listu

Hroby, hrdinové a vlast
7.5.1999    Mladá fronta DNES    str. 14    Názory
    KAREL STEIGERWALD        
Celkem příhodně, v předvečer výročí konce největší války, vzpomněla si vláda na hroby našich vojáků padlých v cizině a péči o ně přidělila ministerstvu zahraničí. Konečně, chtělo by se úlevně vzkřiknout. Ale důvod k jakési hořkosti je větší - vždyť to trvalo padesát let!  Padesát let stát jako by říkal, vaši oběť nepotřebuji, nechci ji, ležte tam, kde jste, nepřipomínejte se, vy mrtví, nevyrušujte. Často říkal i víc - kolik jen anglických letců dal do vězení, kolik generálů popravil, kolik osudů předních statečných občanů rozdupal, pošpinil? Kolik jich zavalil pohrdlivou nevšímavostí? Hroby padlých? Bah, k čemu jsou? Co však platí víc? Pomíjivá koalice, nápad jakéhosi politika, jeden listopadový samet, jakýsi Únor, restituční zápletka? Nebo, této všednosti navzdory, platí víc osud lidí, kteří s udivující neokázalostí zemřeli, aby stát byl? Ten stát, který umí pohrdat, odměnit se novou porcí utrpení či, bylo-li štěstí přítomno, jen lhostejností. Nevím, v které ještě zemi, chtějí-li mít vlastní stát, tolik pohrdají právě lidmi, kteří stát podpořili svým životem? Kde ještě před věčnou trvalostí hrdinství dávají raději přednost něčemu tak banálnímu, všednímu a ošemetnému, jako je politika? Ale možná je tohle právě ten hledaný "smysl české státnosti": ve jménu provozních nepatrností a všedních nenávistí odstrkovat, ponižovat a případně i zatýkat a popravovat všechno to větší, trvalejší a důstojnější, bez čeho nevzniká vlast, nýbrž jen správní provincie. Běžme se podívat na horu Vítkov, náš velký Památník osvobození a státnosti. Co se tam ukazuje? Nic. Vítr se tam prohání, psi tam vyjí a zloději olupují z budovy měď. Je toto výstižný popis České republiky? Kdo by však chtěl děckám ukázat, jaký máme stát, ke kterým hrobům a památníkům by vlastně šel? Vláda se začne starat o hroby padlých. Pro celou provincii je to pozdní krok správným směrem. 

Tento komentář vyjadřuje stanovisko listu

Neviz a neslyš, určitě se to vyplatí
5.5.1999    Mladá fronta DNES    str. 14    Názory
    KAREL STEIGERWALD        
Veřejná debata o tom, zda někdo viděl či neviděl skiny hajlovat, nebo zda výkřik Sieg heil znamená vzývání národního socialismu, či si někdo jen tak pochvaluje nějaké obyčejné vítězství, je veskrze pokrytecká. O tom, že skinové jsou hlasateli rasismu a že bojují proti demokratickým institucím a pravidlům, může veřejně pochybovat jen učiněný hlupák. Přesto se po každé extremistické šarvátce všichni ptají, co kdo slyšel a viděl a zda "někdo" skiny usvědčí a jaké bude mít důkazy. Svědkové většinou "nevidí" a "neslyší". I policie rozpačitě krčí rameny a nakonec raději spráská násilnické a rozkladné "hašišáky" v kuklách než organizované plešouny, kteří nechtějí "nic než národ", "milují svou vlast" a drží "černé huby" na uzdě. Při všech propagačních a násilných akcích těchto extremistických a protidemokratických skupin se raději dokazuje, že se tak nechovaly, ačkoliv každé dítě chápe, jaké poučení si z pokřiku "Čechy Čechům" musí vzít například Vietnamec či Rom. Závěr je lehký jak vánek, zákon se neporušil a svoboda je halt svoboda. Obtížnější by bylo zeptat se bez pokrytectví, zda i spoluobčanům rasistům, kteří občanské svobody a lidská práva nenávidí, se má dostat všech svobod - a čekat, že se od nich ostatní s opovržením odvrátí. Nebo máme rasisty všemi dostupnými prostředky, které demokracie připouští, hubit? Svobodný člověk teoreticky odpoví, že ctí svobodu pro každý názor a že slovem nelze spáchat zločin, ale obtížně se bude srovnávat s pohledem na nikterak teoretický, nýbrž velmi realistický ploskohlavý dav, táhnoucí městem s řevem: Čechy Čechům! Cikáni do plynu! Kdykoliv se urodí více skinů a více rasismu, zvedne se vedle ujišťování, že se "nic nestalo", také opačný požadavek: "přitvrdit" a omezit svobodu ve jménu "pořádku" a "větší přísnosti" na extremisty. Všechno má své meze a ani svoboda se nesmí přehánět a zneužívat. Ale se svobodou je to jako s těhotenstvím, nelze ji dávat po kouskách a "omezení svobody" či "větší přísnost" ubližují vždy jen těm, kteří svobodu skutečně potřebují. Skinům a spol. omezení svobody vždy jen prospívá. Tak se všem vyplatí pokrytectví. Raději "nevidět" a "neslyšet". Zákony proti vychvalování rasismu máme. Nezrušíme je a budou se obcházet.

Ať praskne celá koza!
4.5.1999    Mladá fronta DNES    str. 12    Názory
    KAREL STEIGERWALD        
poznámka

Stát je nadán větší moudrostí, než mají hloupí poplatníci. V souvislosti s novým ohromným schodkem rozpočtu dochází ke zlepšení také ve výběru daňových nedoplatků. Kdo dluží na daních (uveďme příklad ze života) deset korun, dostává v těchto dnech od berních úřadů upomínku s doručenkou, aby je zaplatil. Doručenka stojí úřad sedmnáct korun šedesát haléřů. Složenku úřad nepřikládá. Nečeká, že se najde někdo úřady až tak zblblý. V čem vězí to zlepšení? Kdyby se stát dluhu domohl, měl by škodu jen sedm korun, šedesát haléřů. Ale protože se desetikoruny nedočká, má škodu o deset korun větší. Někomu možná není jasné, o jaké zlepšení se to tedy vlastně jedná. Takový člověk ale nerozumí tajemství daní a financování státu. Má pocit, že jej obklopují hlupáci a finanční podivíni, ale mýlí se. To duch vyšší moudrosti státu kol něj kráčí. Vždyť je to pěkná věc, když v zemi tak strašlivých nepořádků panuje náhle přesnost do posledního haléře - ať už na to praskne celá koza! A takový stát, to už je, panečku, něco úctyhodného.

Zavadilík (StB) na soudním člunu
30.4.1999    Mladá fronta DNES    str. 14    Názory
    KAREL STEIGERWALD        
Soudkyně bývala členkou NSDAP. Snad i proto jí byl případ tří vyšetřovatelů gestapa přidělen. Od obvinění už uplynulo pět let, od obžaloby tři roky. Hlavní líčení se nikdy neuskutečnilo. Obžalovaní se omlouvají pro nemoc, pro povodeň či že byli na zájezdu u moře. Soudkyně hlavní líčení odvolává a stanovuje nové po značné době. Vzniká dojem, že soudkyně si žádný proces nepřeje, že žongluje s časem, protože obžalovaní gestapáci jsou již staří pánové. Možná jí také není lidsky příjemné soudit své bývalé spolustraníky. Nehodí se, říká si, aby ona, taky nacistka, soudila tři bývalé nacisty. Takový rozsudek by mohl soudnictví jen zesměšnit. Jako bývalá mitgenosse (-rin) obžalovaným (po svém) i rozumí a nezdá se jí, že by jejich dávné činy (mučení) byly tak trestné. Bylo to tenkrát složité, říkává s povzdechem. Mnozí soudkyni dokonce podporují: stejně jako ona by byli neradi, aby se hloupě rozhrabávaly věci dávno zarostlé kopřivami. I ministerstvo spravedlnosti rádo zjistí, že zákon nebyl porušen, a v kauze tří gestapáků nevidí průtahy. Podpoří soudkyni. V žonglování s paragrafy jsou Němci mistři. Vsaďme se, že k procesu nedojde nikdy. O Němcích se píše lépe než o nás. A komu se zdá, že se nejedná o Němce a gestapáky, nýbrž o slavný český proces otce Grebeníčka, nemýlí se. Ovšem psát o starém Grebeníčkovi už se nechce, leda když je něco nového. A ono je. Za soudkyni se postavilo i ministerstvo spravedlnosti. Nevidělo ani pochybení, ani průtahy. Stvrdilo úředně, že nevidí, jak se dovedným žonglováním oddaluje soud, a že základním rysem spravedlnosti je nečinnost. Vypadá takto: lidé spravedlnosti mají milion výmluv. Mávají na nás kdejakým předpískem, kdejakým usneseníčkem, kdejakou obezličkou, spravedlností však pohrdají. Mění se v kašpary, pokud ovšem byli kdy co jiného. K této poslední větě napíše už zítra ministr: nelze tak neodborně hanobit poctivou práci. To rozhodně nelze. Měli bychom se však dozvědět, co to znamená, když obžalovaný Zavadilík (StB) nepřijde k soudu kvůli povodni. Asi byl tenkrát na druhém břehu, ale proč pro něj k sakru neposlali soudní člun? 

Tento komentář vyjadřuje stanovisko listu

První máj 1999
30.4.1999    Mladá fronta DNES    str. 14    Názory
    KAREL STEIGERWALD        
Přivstanu si a půjdu schválně proti všemu proudu. Zítra bude zase už První máj. I náš podplukovník Bubeník přivítal jej kdysi pěknými slovy: "Je První máj, lásky čas. A První máj, soudruzi, jak napsal básník Karel Hynek Mácha, je svátek práce." Ano, všichni vy, co strmíte při Dunaji, i vy, krvaví drápancové z Wall Streetu, vy hejna kroužící, je to svátek nás všech. Zítra ráno otevře se našim očím divukrásná scenérie. I básník slunce si přivstane, aby svými paprsky svátečně vymydlilo rozkvetlé ulice a rozjásaná shromaždiště. Sejdeme se tam všichni. Matky jeřábnice, dcerky bagristky, taťkové hutníci, ocelová vnoučata. Inženýři se šuplerami a učitelé s rákoskami. Města zmodrají sepranými modráky a zabělají se košilemi kádrových pracovníků. Přijdou básníci, mistři slova i lidoví pěvci a otužilí sportovci. Ani zaprasená a učuněná mrňata nebudou chybět. Jděte taky schválně proti všemu tomu proudu! Kam to všichni spěchají? Kam se žene Lojza truhlář s hoblíkem, kam chvátá přadlena Bětka s cívečkou? Kam zas Tonda švec s kopyty či nižší bankovní úředníci pánové Mikulášek a Fojt s formuláři? Kam se hrnou dealeři zahraničních firem s kalkulačkami? Všechna ta dělná transformační chasa jedním směrem, za jedním cílem! Jak posilující to vzhled. Svorná jednota, stejnosměrný chvat, vpřed, krok sun krok, rychlonohé jaro, vzhůru na Letnou. Vždyť tančíš kopcom hore, kdo jdeš, ať dýchavičný stařec s by-passy, ať křepká ficka od Pinkasů či sedřená už babka od horizontální frézy CM 54R, ať jen prostá nahatá holka z lokální expedice! A kdo to mluví tam nahoře na Letné, kdo to hned burácí jak vichr a hned zas hladí laskavým hlasem? Není to sám Grebeníčkův syn, mladý Grebeníček? Je to on! Dost už napásli se naší muky vrány se supy. Ano, První máj, ten má pod čepicí.

Stát se policistou svobody? Proč ne
28.4.1999    Mladá fronta DNES    str. 14    Názory
    KAREL STEIGERWALD        
NATO hledá novou "evropskou obrannou identitu". Opírá ji o zdokonalování demokratických institucí v euroatlantickém prostoru a o oddanost mírovému řešení sporů. Levicoví proroci v tom nevidí nic jiného než vznik evropského četníka. Proč ovšem ne? Pro občany může být povzbudivé, že se "k vládě nad Evropou" efektivněji než dříve spolčují právě ty země, v nichž je přece jen více demokracie a více svobody než jinde. Doposud poměry v Evropě komandovali především četníci ze zemí nesvobodných. Ty svobodné za nimi poskakovaly a bály se jich. Bránit se začaly vždy pozdě, až když došlo k nejhoršímu. Pro každého, kdo zná dějiny, je neobyčejně svůdné říkat si, kdyby se tenkrát zasáhlo včas, všechno mohlo být jinak. Ano, kdyby mezinárodní společenství zasáhlo včas, nemuselo být Hitlera. Ušetřili bychom si desítky milionů mrtvých. Kdyby se zasáhlo včas, mohl být Lenin i s komunisty mezinárodním společenstvím leteckou akcí odstraněn dříve, než si historie započítala další desítky milionů mrtvých. Kdyby se zasáhlo včas, nemuseli Turci kdysi vyvraždit tolik Arménů. A tak dále, a tak dále. Kdyby se zasáhlo včas, byla by to ovšem agrese a násilný útok a porušení mezinárodního práva. Kdo by zasáhl, stal by se utlačovatelem národů, případně žoldákem mezinárodního kapitálu, a nenáviděli by jej zejména ti, kteří by právě díky jeho zásahům zůstali na živu. O této nenávisti mohli by Američané mnoho vyprávět. Agresi by se vzepřeli, tenkrát jako dnes, zejména lidé nenávidějící válku, míroví představitelé a profesionální lidumilové. Dnes ovšem už jen málokdo pochybuje, že včasný zásah mezinárodního společenství proti známým velezlosynům by byl rozumný, a jen hlupák vykřikuje něco o mezinárodním právu. Hitler, Lenin, Pol Pot, jak je dnes vše jasné! Jen profesionální lidumilové se opět rozčilují. Proč se tehdy nezasáhlo včas? Včas se však nezasahuje nikdy. Lidé se neumějí sami na sebe dívat jakoby z budoucnosti a říkat si: "To jsou ale strašlivé věci, co právě děláme." Nikdo si také nepřipustí, že právě jeho správné činy označí budoucnost za nejhorší zločiny století. Krev vždy teče pro něčí dobro. Zlosynem není na počátku nikdo, všichni Hitleři a Leninové mají vzletné ideály. Včas se také nezasahuje proto, že lidé jsou sobečtí a nechtějí si pálit prsty kvůli cizímu neštěstí. Také málokdy panuje potřebná shoda slušných lidí v tom, jak se má zasáhnout a kde je vlastně to zlo, které má být vymýceno. Neshoda a rozpor jsou vnitřní životodárné síly svobody a velkou předností demokracie jsou obtíže, s nimiž se hledá a prosazuje každé rozhodnutí. A naopak zhoubcem svobody je jednota. Nic neohrožuje demokracii víc než agresivní shoda veřejnosti, jedno mínění a jeden cíl. To nejsou dobré poměry pro četníky. Chce-li být NATO četníkem demokracie, bude také nutně, ať to zamýšlí, či nikoliv, vyvážet svobodu, demokracii a bezpečí do zemí, které o to skutečně či údajně nestojí. Tento export bude provázen masivní mezinárodní polemikou typu "ano, či ne", obrovskou nesvorností a politickými krizemi ve státech, které se exportu svobody odváží. Cudnost, s níž se dodnes mlčí o tom, zda zachování bezpečnosti a zdokonalování demokratických institucí bude provázeno vojenskými invazemi a sesazováním místních (antidemokratických) vlád a jejich nahrazování demokratickými místodržícími, svědčí o tom, že státy NATO nemají svou příští roli dostatečně promyšlenou, ba co hůř, že k ní ani nemají dostatek souhlasu a odvahy. Ani otázku, zda by to, co invazní vojska dovezou ve svých barelech do dobytých provincií, bylo stále ještě "svoboda a demokracie", nelze lehkomyslně opomíjet. Možná by k tomu mohl pronést nějaký bonmot sám Miloš Zeman, zastánce postoje sice práskaného a obskurního, přesto však bohužel realistického: Češi nikdy bojovat nebudou. Jsem pro to, ať místo nich bojují jiní. Přes to vše stojí nový pokus o bezpečí Evropy za pozornost a za podporu. Otázkou je, jak dlouho to demokratické Evropě vydrží. Od mnichovské dohody, mírových konvergencí a nových východních politik je to krok vpřed. Až se jednoho dne humanitární vojska vylodí v Kosovu, může přijít mrazivé finále - domorodí Albánci se Srby rozkopnou jejich "stánek s humanitou" a budou společně podřezávat hloupé bělochy z NATO. Být policajtem svobody je skutečně úkol pro příští století. Přesněji řečeno, pro celých sto let.

Nelehko je v parlamentu
26.4.1999    Mladá fronta DNES    str. 09    Názory
    KAREL STEIGERWALD        
Není to jen tak, být poslancem. Už ta budova! Sám jsem se tam ztratil, sotva jsem vešel, třebaže si mě označili kartou, abych se neztratil. Nedivil jsem se, taková spousta chodeb, komůrek a pelíšků, schody nahoru, dolů, zatáčky doleva, doprava, křižovatky jako v životě! Tam i zde se musí ztratit každý. Budova byla zdánlivě liduprázdná. poslanci zavrtaní v komůrkách, trvalo to, než jsem jednoho našel. "Promiňte, já jsem se ztratil," řekl jsem mu. Poslanec se zamyslel. "Mají dnes kachnu se zelím," řekl pak okouzleně. Asi mě nepochopil. "Ztratil jsem se," opakoval jsem. "Nejsem hluchý," řekl poslanec. A odmlčel se. "Nevím, kudy kam," řekl jsem po čase. "Já taky ne," řekl poslanec. Byl stále zamyšlený. "Do zelí dávají špek." "Kudy mám tedy jít?" Kdo jiný to má vědět než poslanec! "A kam jdete?" Konečně! "K Jaklovi," vyhrkl jsem důležitě. "Kdo to je?" Řekl jsem, kdo to je. Poslanec mě vyslechl. "Tak pojďte, zavedu vás," řekl. Cestou jsme potkali jiného poslance, který se nás zeptal, jestli je dnes kachna. "Je," řekl jsem rychle. Oba poslanci udiveně vzhlédli. Odkud to asi vím? Ale šli jsme dál. Cvak, dveře, chodba, schody, dveře, cvak. Poslanec se zastavil. "Kam jdeme?" zeptal se nečekaně. "K Jaklovi," řekl jsem. Poslanec se podivil. "K Jaklovi? Ale já nevím, kde ten Jakl sedí," řekl a prohlédl si mě pozorněji. "Vy asi nebudete poslanec," řekl náhle. Ukázal jsem na kartičku. "Já jsem novinář." "Bah, novinář," mávl rukou a rozesmál se. "Zablůdil, blb," dodal staromoravsky upřímně a zarazil se. "Promiňte, nic ve zlém. To mě jen tak napadlo." "Napadlo vás to správně," řekl jsem. Poslanec se zastavil. "Poslyšte, kam to vlastně jdete?" "K Jaklovi," řekl jsem zas. Ze schodiště kdosi volal: "Mají dnes kachnu?" Můj poslanec střelhbitě vyhrkl: "Mají. Se zelím!" "K Jaklovi," připomněl jsem se. "Tady vůbec nemůžete být, v těchto prostorách," řekl náhle poslanec. "Odsud se ani bez zvláštní karty nedostanete, všechno je tu moderní, na zámek," informoval mě. "Pojďte, vyvedu vás ven." "Je vůbec záhadné, jak jsem se dostal dovnitř," řekl jsem. Poslanec přikývl. "Taky se divím. Je absolutně nemožné, aby se sem neposlanci dostali." "Škodí tu?" zeptal jsem se. "Pronikají do jídelny," řekl poslanec smutně. Zastavil před velkými dveřmi. Už mi svítalo, o co jde. "Tady sedí Jakl," řekl. A důvěrně dodal: "A jedí nám tam ty kachny. Na nás, když jdeme z komise, kolikrát už se nedostalo." A zmizel v zatáčce. Jakl nebyl přítomen. Místo něj se vynořil strážce a požádal mě o kartu. "Tady nesmíte být," řekl ponuře. Zdá se, že kdo se v parlamentu ztratí, je neviditelný a může prostupovat i zdmi. Kdo se ale nalezne, je stráží ihned spatřen. Tak nelehko to chodí v českém parlamentu. Než jsem se nalezl, využil jsem toho. Pronikl jsem až do jídelny a dal si kachnu se zelím.

Komunisté na řetězu
24.4.1999    Mladá fronta DNES    str. 12    Názory
    KAREL STEIGERWALD        
Komentář

Nedělejme si naděje, uvážou se tam sami. Přikovají se ke kolejím, budou se vrhat pod kola vojenských vozidel. No pasaran!, vzkřiknou na tranzitní kolony aliance jak legendární gerojové ze starých časů. Cynik by si pomyslel, ať je tedy přejedou, když to chtějí. Komunisté se velmi dovedně stavějí v čelo té poloviny národa, která nějakým způsobem kritizuje vojenské akce NATO na Balkáně. Lákají pod svá nevymáchaná křídla nejen zatuchlý český panslavismus a představitele mazaného kramaření s rozbředlou lidskostí typu "sakra, chlapi, hlavně žádná válka", ale také intelektuální radikály antiamerického typu. A nakonec i lidi, kteří kritizují vojenské akce NATO z důvodů zcela opačných než komunisté, řekněme jaksi "atlantických", totiž jako akce, které žádná lidská práva a svobody občanů na Balkáně neprosadí, nýbrž mohou situaci jen zhoršit. Je to obratný manévr, ve jménu a v čele tak protichůdných idejí a emocí přivázat se řetězem ke kolejím, a slavnostně tak čelit příjezdu války, amerikánství, pangermánství, západnictví či jak bychom všechno to proudění, které komunisté lapají, nazvali. V tomto byli komunisté vždy chytří - jednat účelně, s partajní kázní spiklenců, ale s prudkým tahem k cíli, bez zábran, s okamžitou proměnou taktiky. Balkánská válka je pro ně mimořádně důležitá. Lze tedy očekávat, že i jejich chytrost bude skoro nekonečná. Budoucnost komunismu velmi ohrožuje myšlenka, že by nějaké "demokratické mezinárodní společenství" mělo (nebo si dalo) právo vojensky zasahovat v zemích, které lidská práva a občanské svobody nedodržují. To komunisté považují za porušení svobody pro "diktaturu proletariátu", kterou si odjakživa nárokují, a budou se proto za "mezinárodní právo" bít jako lvi. Úspěch Miloševiče a genocidy by je povzbudil. Nic nemusí být ještě ztraceno, intelektuální psanci by se mohli zas dát na pochod. Balkánská válka problematická je. Svobodně se o tom můžeme přít, vždyť i pro tuto svobodu jsme v NATO, ale nenechme se přitom zatáhnout do světa komunistů. Ať už se přivážou řetězem, kam chtějí. 

Tento komentář vyjadřuje stanovisko listu

Otužilí obři, navonění chcípáčci
22.4.1999    Mladá fronta DNES    str. 12    Názory
    KAREL STEIGERWALD        
Antropolog Trinkaus zjistil, že první lidé se křížili s neandertálci. Tím se ovšem mnohé vysvětluje. V člověku je odjakživa ohromný rozpor. Rád by se povznesl k andělským výšinám ušlechtilosti, ale je jen jakýmsi sprostým hovadem. Člověk by rád, pln lidskosti, chválil vědecké poznatky, ale nakonec nejraději do všeho kopne! Takto po tisíce let to nevzhledné stvoření s holou kůží poskakuje, vytvářejíc vědu, umění, politiku a obchod. Celé dějiny vyhlížejí, jako by byly stvořeny dvěma druhy bytostí, andělem a hovadem. Neandertálci byli prý velcí asi jako Miloš Zeman, podobně silní a otužilí. Byli zvyklí životu na ledovcích či v metelici. I oni se živili lišejníky a becherovkou. Měli také velký mozek, ale nevytvořili propracovanou kulturu jako drobní první lidé, kteří byli velcí asi tak jako Václav Klaus. Křížením prvních lidí s neandertálci mohl vzniknout dvojí nový typ člověka: otužilý obr s propracovanou kulturou, ale také hubený střízlík bez kultury. Vědci zatím neřekli jasně, kdo ti potomci onoho slavného křížení vlastně jsou, ačkoliv se na to filozofové ptají již několik tisíc let. Na věčnou otázku "Kdo jsme" můžeme dnes už odpovědět, že neandertálci, kteří křížením přejali od lidí vzhled chcípáčků. Rozhlédněme se všichni kolem sebe. Nikde žádný neandertálec, žádný člověk, samí chcípáci! Není doposud jasné, jak k nešťastnému křížení došlo. Patrně nedorozuměním. Je obtížné si představit, čím mohla jemného a přešlechtěného střízlíka přitahovat chlupatá kolohnátka s vystrčenou čelistí, čpící na hony becherovkou. Na místě je i opačná otázka: Proč by se statná neandertálská ramlice zajímala o nějakého navoněného a pištícího chcípáčka? Člověk si má pořádně rozmyslet, s kým si začne. Řekne si, lehkomyslně se pobavím s nějakou příšerou, ale následky se pak táhnou celými dějinami.

Do Světlé se nepřivdávej!
21.4.1999    Mladá fronta DNES    str. 12    Názory
    KAREL STEIGERWALD        
Komentář

Uprchlíky nechceme, říká petice, kterou podepsala většina občanů Světlé nad Sázavou. Zastupitelé v ní pošťuchují občany: Přejete si, aby se zvýšila kriminalita? Chcete mít TBC? Občané TBC mít nechtějí. Zvýšení kriminality si také nepřejí. Dotazy zastupitelů jsou zbytečné, odpovědi známe předem. Chtějí-li zastupitelé "vyhnat cizince ", neměli by se zdržovat plebiscitem. Mohou to udělat hned, bez plebiscitu. Ale oni "plebiscit" potřebují, protože jsou demokraté. Až jim vytknete slovo, odpovědí: Naši lidé to tak chtějí. Namítnete něco o pomoci potřebným. Zastupitelé pokrčí rameny, že to chápou, ale že většina jejich lidí má jiný názor. Nebo nejste demokrat, řeknou vám. Otázky zastupitelů jako by seděly pevně a vy demokrat jste. Všichni se čas od času ocitáme pod diktátem takovýchto demagogů. Z nepozornosti se přiznáme, že nechceme mít TBC a že nechceme, aby se kradlo, a oni už si to sami pospojují: Čechy Čechům! Uprchlíci raus! Zastupitelé města Sázavy zavlékají své občany do středověku. Shromažďovat proti tomu argumenty je zbytečné: neuvěří jim. Xenofobie není výsledkem debaty s argumenty, nýbrž výsledkem emočního ruchu v duši občanů a pánů. Xenofobie škodí především xenofobům a oni to nevědí! Uprchlíci nakonec naleznou pomoc v osvícenějších městech. Ve Světlé tábor s uprchlíky nebude. Úřady couvly, asi je nebaví s těmi zabedněnci se handrkovat. Ale zabedněnci ve Světlé budou muset s tím, co jsou zač, žít dál. Politujme je. Budou žít s vědomím, že právo vyhánět cizince se vyplácí. My ostatní zas máme právo se od Světlé odvrátit. Vyplatí se nám vyhnout se té nešťastné obci a mluvit o ní špatně, vždyť čpí zatuchlinou. Vy jste ze Světlé, pane? No fuj! Tak se uskutečňuje pokrok: občané ze Světlé se musí mezi lidmi cítit špatně. Kdo jsi třeba děvčetem, do Světlé se nepřivdávej. Nositelů jakéhosi starodávného pachu je tam většina. Během několika set let si veřejnost postupně vynutí, že i ve Světlé dojde k částečnému zlepšení. Na cizí lidi v nouzi budou se i tam dívat vlídněji. A otázka do Světlé: kolikpak příbuzných vám emigrovalo na Západ, kde se těm přivandrovalcům v táborech pro azylanty tamní zabedněnci vysmívali, až z toho bylo člověku do pláče? Víte to? 

Tento komentář vyjadřuje stanovisko listu

Komunisté z vil
21.4.1999    Mladá fronta DNES    str. 12    Názory
    KAREL STEIGERWALD        
Výmluvnější než každá kritika soudnictví je příhoda Kapků. Komunisté z vil měli zvyk, že si ty vily nestavěli, nýbrž kradli. Byly to vily po Židech, Němcích, kapitalistech, uprchlících a komunisté si je všelijakými obezličkami přisvojovali. Sedět v kradených vilách potřebovali, vždyť mysleli za všechny! Nejinak tomu bylo u Kapků. Kapek byl jakýsi důležitý komunista, vilu měl také nemlich po Židech. A to už jsme u těch našich soudů: soud uznal restituentům nárok na Kapkovic budovu, nikoliv však na pozemek pod ní - s odůvodněním, že o pozemek nepožádali.  Jak by chtěl toto pan soudce vysvětlit? Je spíše pro ty Kapky než pro ty restituenty, nebo nemá zdravý rozum. Či dokonce takto chápe spravedlnost. Zdravý rozum má naštěstí Ústavní soud, který rozsudek změnil s pěkným, logickým a lidským odůvodněním. Právníci by je měli vzývat: bylo by v rozporu s principem zdravého rozumu, aby se restituenti do vily dostávali vzdušnou cestou. Proč se ovšem až Ústavní soud, ten poslední v řadě, musel zabývat něčím, co má chápat jaksi samozřejmě už ten první soudce v řadě a co chápe sám od sebe každý občan s nevymetenou hlavou? Proč ten první soudce vlastně existuje? Ústavní soud ovšem neví, že komunisté se do vil vzdušnou cestou dostávali. Nejprve byla vila, pak se zablesklo, zazněl hrom, majitel ve věznici, komunista ve vile. A nikdo nevěděl, jak přilétl. Pak to dnes suďte.

Mladí hloupí lidé
20.4.1999    Mladá fronta DNES    str. 10    Ze zahraničí
    KAREL STEIGERWALD        
V Rakovníku zas už pochodovala Národní aliance s Vlasteneckou frontou. Jsou to jakési vojenské šiky, mají holinky, prapory, hajlují, křičí, jsou brutální a šišatolebí. Krátkozraký člověk by si je spletl s nacisty a neudělal by chybu. Je jich hrstka, někdo z nich má strach, jinému jsou směšní. Nejpodstatnější na nich je, že plnými doušky využívají ke svinstvům svobodu, kterou by každému hned vzali, kdyby mohli. Brutálně útočí právě na to všechno, co jim umožňuje na všechno útočit. Ale až zas jednou v naší vlasti zvítězí nějaká skutečná totalita, kterou prosazují, oni půjdou za svůj divoký a brutální radikalismus do koncentráku hned jako druzí. Jsou to mladí hloupí lidé, idealisté, nevědí to. Nepídí se po osudech Hitlerových a Lenin-Stalinových raných spolubojovníků. Jsou hrdi, že jsou Češi, Češi, Češi... Miloš Zeman sliboval před volbami, že se na ně podívá tak pořádně, až zčernají. Pak se dozvěděl, že jejich organizace není registrována čili vlastně neexistuje, a proto je nelze stíhat. To je kocourkovské vysvětlení, které by mohl podat přímo nějaký skin, skin, skin. Zeman už se k nim nevyjadřuje. Existují, jsou, my neprávníci je vidíme, slyšíme. A mlčíme jako ten Zeman, díváme se, smějeme se, sem tam si někdo odplivne. Mnozí, ruku na srdce, právě ti, kteří by šli první, si dnes tiše říkají: A co když zrovna oni, skinové, to všechno nějak vyřeší? Ty problémy hrozné... Řvou sice, ale zato bude pořádek... A to je voda na skinů mlýn.

Běžte pštrosům z očí
19.4.1999    Mladá fronta DNES    str. 06    Názory
    KAREL STEIGERWALD        
poznámka 

Členové sněmovního výboru pro obranu a bezpečnost požádali svým usnesením ministra obrany, aby za nimi na jednání neposílal s lejstry politruky z předlistopadové hlavní politické správy lidové armády. Je to nevkusné a mohli bychom to brát jako výraz neúcty k parlamentu, říká předseda výboru Nečas. Poslanci si nechtějí umazat packy. Tomu se nelze divit. Přesto takové usnesení není příliš prozíravé. Každého hned napadne, to oni nějací politruci v armádě ještě jsou? A dokonce tak vysoko, že chodí s lejstry až do parlamentního výboru? Členové výboru pro bezpečnost a obranu nám civilistům oklikou prozradili, že si na vyšších místech v armádě komunistické politruky sice pěstují, ale že jsou z toho tak rozčileni, až jim ti politruci nesmějí na oči. Zajímavý politický postup - co oči nevidí, srdce nebolí. Metoda z pohádky: král Pštros pištivě odhání protivné hodnostáře od dvora: Zmizte mi z očí, protivní tlouštíci! Tlouštíci se poschovávají, ale hrad jimi zůstává prolezlý. Z pohádky však rychle ven. Už druhý měsíc jsou ti politruci lampasáky NATO. Vzkaz pštrosům: Nevkusné není, kam ti tlouštíci chodí s lejstry, nevkusné je, kde jsou.

Promlčeno, zavíráme krám
16.4.1999    Mladá fronta DNES    str. 10    Názory
    KAREL STEIGERWALD        
Policisté, kteří vyšetřují poválečnou masovou vraždu sudetských Němců, jsou přesvědčeni, že něco tak starého, sotva vykukujícího z dějepisu, je promlčeno. Možná i je. Politickými zločiny se můžeme probírat jako zažloutlými stránkami nekonečně tlustého památníku. Zločinů je dostatek - z éry komunismu, z éry nacismu i z tříletého mezidobí let 1945 až 1948. Jen rozsudků k nim je málo, přesněji řečeno takřka nejsou. A ty, co jsou, velmi často zakládají zas jen další nepotrestaný (justiční) zločin! Kdo si tímto pekelným památníkem listuje, měl by se po zákonu lidskosti brzy zbláznit. Jedno mají společné - panující moc je kryla a bránila jejich vyšetření a souzení - či je dokonce za zločiny vůbec nepovažovala. Odstřelovat po válce náckům děcka jak koroptve, kdo by si pomyslel, že to jednou může být zločin? Vždyť to byli náckové! A co může být špatného kristapána na kněžíkovi přivázaném drátem k topení? Vždyť kněžík je reakcionář a šíří opium lidu. Leze zločinec přes dráty na Západ? Práskni mu jednu za lacl! Chceš na to předpis? Zákon? Máš ho mít! Pro mocipány není obtížné opatřit si bleskově jakýkoliv zákon! Moderní totalitní režimy přišly s perverzní novotou: změnily zločin na pouhý výkon úřední služby v domnění, že tím pachatele-úředníka zprošťují viny. K potrestání pachatele chybí po letech příhodná legislativa. Je právní zásada, že na pachatele se uplatňuje vždy ten zákon, který je pro něj výhodnější. Političtí pachatelé zločinů mohou být klidní. Výhodnější zákon vždy mají! Kdo chce po letech, když se to třebas už smí, jejich činy odhalit a soudit, stává se ve světle nových časů a nových starostí obtížným, dotěrným, směšným, směšným. Marně říká: nesete na noze kouli starých zločinů, odstraňte ji! Lidé se dívají, nic nevidí, nenesou, krčí rameny, ťukají si na hlavu. Promlčeno, zavíráme krám. Policie chce případ poválečné masové vraždy přesto vyšetřit, zdokumentovat, najít pachatele, dát tomu všemu právní kvalifikaci. Za to ji pochvalme. Asi ví, že hlavním smyslem lidské spravedlnosti je alespoň neumdlévat.  

Tento komentář vyjadřuje stanovisko listu

Proti Malothovi jsou to žabaři
14.4.1999    Mladá fronta DNES    str. 12    Názory
    KAREL STEIGERWALD        
poznámka

Včera jsme vzpomněli Danišoviče a Houbala, kteří budou mít brzy desáté výročí. Proti jistému Malothovi, dozorci z Terezína, jsou však úplnými žabaři. Malothova kauza běží padesát let a konce nebere. Už po válce byl jako válečný zločinec odsouzen k trestu smrti. Před třiceti lety mu byl rozsudek zrušen na základě "nových skutečností", podle nichž mělo být jeho obvinění ještě rozšířeno. Patrně měl dostat tresty smrti dva! Maloth sám je tak laskav, že se dopouští dlouhověkosti, aby si vyšetřovací a soudní mašinerie mohly dosyta pohrát. Záměry soudů zneškodňuje celkem snadno: všelijak proměňuje svou státní příslušnost. Od války už byl Italem, Rakušanem, Němcem, teď je snad dokonce nikým! To splete každý soud. Může se však stát, že to dnes již stařičkého zločince pana Malotha přestane bavit a umře. A soud bude mít po legraci. Nejde ovšem o nějaký komunismem zdevastovaný tápající postsoud naší rané demokracie, jak by se zdálo, nýbrž o soud německý, v demokracii cepovaný už padesát let. Asi platí pravidlo, že případy policejních padouchů z totalitních časů nemají na rozsudky štěstí, ať už sedí jejich soudci tu, či tam.

Odlož, zapomeň, nech vyčichnout
13.4.1999    Mladá fronta DNES    str. 10    Názory
    KAREL STEIGERWALD        
Jen skutečný fajnšmekr vychutná zprávu, že včera už zase začalo hlavní líčení s esenbáky Danišovičem a Houbalem. Dnes jen málokdo ví, kdo to Danišovič a Houbal byli a co vlastně měli spáchat. Asi už se také ani neví, co to vlastně bylo to "esenbák". O trošku víc se ví, co to byl masakr 17. listopadu 1989 na Národní třídě v Praze. Tam právě měli se Danišovič a Houbal podle žaloby dopouštět trestných činů. Oba pánové byli toho masakru veliteli. Danišovič a Houbal se asi moc nevzrušují. Takových líčení, jako začalo včera, prožili habaděj. Absolvovali už všechny možné odklady a odvolání. Jednou se již dočkali i rozsudků. Dostali jeden tři a půl, druhý tři, oba natvrdo. A dočkali se také zrušení těch rozsudků a "nových líčení". Jejich kauzy běží už léta, a dá-li oběma pánům zdraví, ještě léta poběží. Naivní člověk by si mohl pomyslet, že spravedlnost, která tak dlouho hledá, má zatraceně přesné váhy a že to musí být jakási přímo vyšší nadspravedlnost. Ti méně naivní dobře vědí, že o spravedlnosti nemůže být řeč. Řeč může být leda o tom, jak všichni rozumně táhnou za jeden konec provazu směrem do odložení, zapomenutí, nešťourání, ututlání, rozchození, rozmělnění, překroucení a vůbec celkového vyčichnutí. Chce se vůbec ještě někdo v takových "dávných záležitostech" rýpat? Minulost nechť laskavě odejde, kam patří: pryč! Chce někdo dnes poslouchat nepochopitelné příběhy o tom, jak chodil vystrašen k volbám, jak byl členem nejapného svazu sovětského přátelství nebo jak si sám dovedně zaopatřil přes kamaráda šikovný posudek, že je věrným budovatelem socialismu? Vždyť dnes svoboda, demokracie, samá pěkná slova - a takové nejapnosti trapné k tomu? To že jsem byl tenkrát já? Orgány činné v trestním řízení, jak se pěkně říká úředníkům spravedlnosti a trestu, toto dobře vědí - samy jsou takovými lidmi. S oběma esenbáky nijak zbytečně nespěchají a nebudou nikoho rozčilovat. Vždyť Danišovič a Houbal - jak málo stačilo a chodils k soudu dneska ty nebo já! Ostatně potrestáni oba už jsou. Takových let vysedávat bezvýsledně u nějakých soudů - jaká to strašlivě mučivá nuda! 

Tento komentář vyjadřuje stanovisko listu

Pietní místo zchátrá a zaroste bejlím
12.4.1999    Mladá fronta DNES    str. 06    Názory
    KAREL STEIGERWALD        
Vláda rozhodla, že vepřín v Letech u Písku se bourat nebude, protože na "něco takového" nemá 600 až 700 milionů korun. Vládu je třeba pochválit. Vzepřela se tlaku zjitřených duchů, jimž se zlíbilo ve vzletu efektních slov víc než v rozumném rozboru problému. Kéž bychom se podobné vzpurnosti dočkali od vlády častěji. Není nic snadnějšího než dělat si hezké modré oči vzrušenými větami: "Pach z vepřů narušuje pietu." A je svůdné vidět v Letech metaforu "českého hulvátství", které ausgerechnet tam, kde stovky Romů trpěly, umístí velkovýkrmnu prasat pro tučné české pupky. Nakonec na každém, kdo by se pokusil tázat po nějakém rozumném účelu a věcném smyslu bourání, uvízne podezření z rasismu, či alespoň ze "zastírání hříchů minulosti". I autor těchto řádků si to odskáče. Bude obviněn z necitlivosti, pohrdlivého vztahu k cizímu utrpení a z toho, že dává přednost jakémusi hmatatelnému užitku před vznešenou mravní povinností. Zkrátka, bourání na pietním místě je věcí svědomí, cti a morální odpovědnosti za minulost. Ale v Čechách trpělo se už všude. Není tu místa bez piety. Na Staroměstském náměstí, kde tekla krev pánů, lížou tuponosí turisti zmrzlinu a u Lipan, kde vzala zasvé "husitská demokracie", pasou se krávy! Které asi ministry napadlo, že vzletné řeči se lehce mluví, ale běda, když to má někdo platit. To i mluvkové by viděli situaci jinak. Cítit se ovšem ti ministři nemohli dobře - přepočítávat na stamiliony něco tak ohavného, jako je vepřín na pietním místě? Problém se může otočit. Je snadné zaplácnout naši velmi nepěknou minulost a nynější bolavý etnický problém honosným památníkem, pietním místem, pomníkem, fangličkami. Znáte to - povinný školní výlet, pištící děti, nervózní učitelky, párek na tácku, pohlednice tetě. Ale pietní místo chátrá, tisy zarůstají kopřivami, do Let už se nejezdí. I mluvkové ztratili zájem. Jejich nepokojné povahy poletují dávno u jiných křivd. Zato Romům se řekne: Co ještě chcete, máte pomník!  Investovat stamiliony do reálných projektů je namáhavější. Je těžké porozumět bílé hanbě našich dějin, nahrazovat nadutost v soužití etnik den po dni, rok po roce tolerancí, prosazovat smysl plodící, avšak neefektní programy. Práce krok za krokem, každý den, je nepřitažlivá. Často ale chudá pastuchova chýška, píše básník, zmůže víc než tábor, z něhož válčil Žižka. Prosadit, když už má být i pieta, třebas na zpustlém Vítkově projekt památníku-muzea "Dějiny nesvobody a utrpení v Čechách i na Moravě", kde osudy Romů mají své místo vedle osudů Židů, Čechů, Němců, atd., atd... To by byl program hodný důstojné vlády. Ale běda nám. Fanglička, pomníček, soška, vždy jsou lákavější než reálná práce pro něco určitého. Tak se o ty Lety, než pak zarostou bejlím, všichni ještě serveme. Co zůstane opět stranou, budou problémy Romů.

Běženců i pitího je dost!
10.4.1999    Mladá fronta DNES    str. 12    Názory
    KAREL STEIGERWALD        
Svět stále ještě není zcela v pořádku. Kdo věřil, že už začíná "zlatý věk", tomu můžeme poradit: Dívejte se na televizi, bude vám špatně. Lidé zbohatli, pěkně se šatí, přejídají se, ale nepolepšili se nijak. Obrazovkou se mihly záběry desetitisíců opuštěných aut. Opustili je kosovští uprchlíci. Něco tak staromódního, jako jsou uprchlíci, a k tomu něco tak moderního, jako je auto! Zkušenost ukazuje, že se osvědčila jednoduchá rada: Lidé, neubližujte si. Jenže nikdo neposlechne. Všichni odpovídají: Milý prosťáčku, ono je to všechno krapet složitější. Kosovští uprchlíci budou letecky přepravováni na Kubu, na americkou základnu, kde o ně bude postaráno. Něco tak vznešeně luxusního, jako je let vzduchem přes oceán, a něco tak hanebně ubohého, jako je úprk blátem a troskami.  Někteří Češi odřekli letní zájezdy k Jaderskému moři. Chorvatší zástupci je ujišťují v televizi, že to dělat neměli, že pobřeží je bezpečné. Lůžka čistě povlečena, obloha blankytná, moře hravé, jídel a pitího všude dost. Hezké Češky si mohou opalovat v Dalmácii svá bříška. O kus dál za nějakou černou horou mizí kosovští běženci v útrobách letadel. Letadla s běženci se ve vzduchu budou míjet s letadly s turisty. Jedním směrem šup s běženci tam, druhým směrem šup s turisty sem! Pěkný konec dvacátého století. Celé tak vypadalo! Jako v tom hořkém vtipu: loď s Židy, plující do Ameriky, míjí loď s Židy, plující z Ameriky. Když se obě lodě míjejí, Židé si klepou na čelo a vysílají na druhou loď vzkaz: Kam to jedete, vy blázni. To byl triumf námořní dopravy. Je i triumf letectví: turisti v Dalmácii, uprchlíci na Kubě. Něco tak novodobého, jako je turistika, a něco tak starobylého, jako je válka. A Kubánci budou obcházet americkou základnu zvenčí, pozorovat přes plot Albánce a říkat si: Ti se mají, už jsou v Americe.

Štváči, mnichované, kruté děti a my
7.4.1999    Mladá fronta DNES    str. 12    Názory
    KAREL STEIGERWALD        
Zdá se, že nic v poslední době nerozdělilo beztak už hodně rozdělenou českou společnost víc než válka v Srbsku. Na jedné straně jsou "mnichované" Klaus, Zeman, Grebeníček a Sládek, na straně druhé "váleční štváči" Havel, Ruml, Kasal a katolíci. Nic ještě více směšného a víc nepravděpodobného než tato uskupení nelze už vymyslet, a přesto tato vymyšlenost vážně hýbe veřejností. Slova, která kolem obou "táborů" létají, jsou stejně podivná: zrádci, zbabělost, hluboce se stydět, pátá kolona a lokajové. K věření se předkládá, že Klaus a Grebeníček mají tytéž názory nebo že Havel je válečný štváč. Kdyby člověk nevěděl, že za půl roku se o tohle všechno nebude už zase nikdo starat, řekl by si, jde do tuhého. Do tuhého nejde, jsme v Čechách (a na Moravě). Jde spíše o směšnou, ale mocnou kampaň mozků, které z celé balkánské krize potřebují jednu jedinou věc: hodit po svém domácím konkurentovi či nepříteli kusem bláta, uloupni kde uloupni. Ale svět tu není kvůli našim domácím rvačkám. Balkánská krize klade drtivější otázky, na které odpovědí není hloupé očerňování domácích nepřátel, jací že jsou právě oni zrádci humanity, ani dětinský triumfalismus blekotající, že "demokracie spravedlivě vítězí nad násilím". Je obtížné vysmeknout se pojašencům a nahlas, jaksi v klidu říci, že kritika válečných operací NATO ještě neznamená být proti NATO a uvažování o smyslu a cílech celého balkánského tažení nemusí znamenat "schvalování genocidy", nýbrž jen úvahu o tom, jak "pravdu a lásku" na Balkáně zajistit méně nákladně, méně krvavě, či jak ji vůbec alespoň trochu zajistit. Kdybych sám nebyl zdejší, napsal bych, že je vše u nás jaksi zatuchle dětské, až pitomé. Copak není možné o balkánské kampani uvažovat z jiných hledisek? Jaký je cíl akce? Komu přinese úlevu a kolik úlevy, komu žal a kolik žalu? Lze balkánský konflikt interpretovat primitivně jako boj svobody s nesvobodou? Nebo se musíme domoci interpretace náročnější a jemnější? Letecké útoky posilují co? Ubývá bolesti, žalu, nesvobody, nebo naopak? Využil Miloševič útoky ke krytí ještě krutější genocidy? Nemělo by NATO místo čisté a elegantní, nicméně zlo rozplozující války u obrazovky přistoupit k válce pozemní - k skutečnému ovládnutí území a nastolení lidskosti a humanity typu Evropský mír silou pěchoty? Měly by demokratické státy dost odvahy takto bez pokrytectví říci: Mír v Evropě bude od teďka podle našich hodnot. Byl bych pro, ale oni to neřeknou. Už vidím naši vládu, její strašlivé koktání a ostudné roztřesení a to Peltrámovo blbé: Genocida raději v létě. Tato otázka zůstane zastřena za cvakáním knoflíků od vzdálených raketometů. Ostatně, jsou demokratické a humanitní ideály platné víc nežli nějaká mezinárodní existence státu Srbsko? Má NATO zavádět někomu svobodu a demokracii raketami, nebo má jen přihlížet mordům a krutostem, které tam doma mají ti Srboalbánci za přirozené? Takto bychom se měli ptát a tříbit své politické cítění - místo toho máme jen mnichovany a válečné štváče. Už jsem se i dočetl: "NATO musí přestat hrát si na učitele, který od sebe odtahuje dva peroucí se žáčky, a podpořit kosovské Albánce bez ohledu na to, že nesplňují všechna kritéria demokratické a otevřené západní společnosti. Jsou však připraveni bojovat." Je to, jako když komunisté z Moskvy povolávali do svých bojových řad kmenové náčelníky lidojedů. Marx sem, Marx tam, hlavně že bojují! Místo abychom se nad tímto strašlivým balkánským dramatem dočkali nějaké zralejší lekce "ze svobody a demokracie", kterou bychom si sami dokázali udělit, dočkáváme se přesvědčení krutých dětí. Co to je přesvědčení krutých dětí? Kruté děti věří, že svět je zde jen k jejich libovolné potřebě, že i války se dějí, aby ony si mohly hrát. Seber, vyškubni, trhni, kopni, škrť a nadávej. A mysli si, že toto je boj za spravedlivou věc. V tom se Balkáncům podobáme, ti také budou donekonečna obtěžovat dospělý svět svými brutálními konflikty. Balkánská válka klade "pro doma" zajímavou otázku. Sdílí česká společnost nějaké širší, hlubší, základnější společné hodnoty a názory, které ji alespoň v něčem spojují, nebo je to už odedávna taková danost: Jediné, co nás, milí braši, spojuje, je nenávist. Nenávist mnichovanů a válečných štváčů?

Ministr Grégr dost riskuje
7.4.1999    Mladá fronta DNES    str. 12    Názory
    KAREL STEIGERWALD        
poznámka 

Ministr Grégr slíbil, že pokud bude zastavena výstavba jaderné elektrárny v Temelíně, on sám odstoupí. Je to lákavá nabídka. Všechny debaty o jaderné energii se ocitají v jiném světle. Konečně přichází pádný argument, který misku vah rozkymácí. Měly by jej vzít v potaz všechny komise nezávislých odborníků. Co přijde dráž, Grégr, nebo elektrárna? Co vylučuje víc zplodin? Je ekologičtější Grégr, nebo Temelín? Možná i příznivci elektrárny by si mohli říci, čert vem elektrárnu, hlavně že ten Grégr bude fuč. Tak uvidíme, jak se to mezi riskujícím Grégrem a příznivci elektrárny vyvine.

Jaký Zeman, jaký medvěd?
3.4.1999    Mladá fronta DNES    str. 12    Názory
    KAREL STEIGERWALD        
Vláda má pravdu, když požaduje, aby k ní velvyslanci byli loajální. I Miloš Zeman by správně a po svém s takovým neloajálním velvyslancem Kovandou po bambersku za pět minut vyrazil dveře. I Zdeněk Jičínský má pravdu, když si myslí, že úředník Kovanda, vyhlašující veřejně jiná politická stanoviska než jeho vláda, má opustit svůj úřad. Není na světě člověka, který by měl na vládní úředníky jiný názor. Potud všeobecná shoda.  Potíž nastává, když se zeptáme, kteráže stanoviska vlády má úředník loajálně zastávat. Všechna? I ta protichůdná? A co když, Bůh nám odpusť, vláda lže? Má velvyslanec Kovanda zastávat s vládou stanovisko, že předseda vlády dal souhlas s útokem NATO, nebo má s vládou zastávat stanovisko, že o útoku bylo rozhodnuto bez nás dávno před naším vstupem do NATO? Má zastávat stanovisko, že vláda nemá ráda zásahy NATO, nebo spolu s vládou zásahy schvalovat? Má s vládou tvrdit, že na rozhodnutí o zásahu NATO měl předseda Zeman v sobotu třicet minut, nebo má s toutéž vládou zastávat stanovisko, že měl čas od pátku?  Co si má chudák úředník počít, když jeho vláda šíří veřejně tolik protichůdných stanovisek? Má zastávat včerejší ano, či dnešní ne? Ne se Zemanem, ano s Kavanem? Či je to naopak? Zeman ano, Kavan ne? Vždyť říkají všichni každou chvíli něco jiného neboli odborně "melou páté přes deváté". Pustit si ze zoufalství hubu na špacír, nebo mlčet? Toť kardinální diplomatická otázka, na níž Karel Kovanda klopýtl. Zkušení sovětští diplomaté pohybující se třaskavým terénem Západu odpověď znávali. Odpovídali na tiskových konferencích na dotěrné otázky výstižně: Něznájem. Jaký medvěd, jaká kůže? Kavan by mohl odpovídat: Jaký Zeman, jaký Peltrám? Něznáju! Vláda by měla důsledně za neloajalitu k vládě ostře napomenout i sama sebe. Třeba by jí to pomohlo zastavit onu pověstnou řeku nejasných věšteb a protichůdných výroků, jež se jí řinou z úst. Případně by mohla sama sebe odvolat a nahradit se vládou, k sobě samé loajálnější. 

Tyto komentáře vyjadřují stanovisko listu

Ruský mír
2.4.1999    Mladá fronta DNES    str. 14    Názory
    KAREL STEIGERWALD        
poznamka

Po tom, co Rusové sobě i jiným v tomto století udělali, je možné nad jejich neslábnoucím pudem mírotvorce jen žasnout. Proč právě od nich by měl někde na světě povstat mír a pořádek, o svobodě nemluvě? Vždyť ani doma to neumějí zavést. Přinesli jsme vám Ruský mír, říkají více než sto let. A diví se: Pročpak voláte o pomoc, když my jsme vám přišli pomoct? Takto horkotěžko zkoušená sama sebou je ubohá ruská zem. A přesto - pořád chce exportovat pomoc a mírová jednání, pořád pro sebe reklamuje postavení první velmoci a organizátora "světové bezpečnosti", místo aby uvážila, jak je sama té bezpečnosti nebezpečná. V zájmu své bezpečnosti by měla pomoci nejprve sobě - od svých vlastních nebezpečných dějin.  Srbové zas by měli uvážit, že za těchto okolností je rozhodně lepší být osvobozen od Američanů nežli od Rusů. Že je dokonce lepší být od Američanů obsazen, nežli od Rusů osvobozen. Dokonce je lepší proti Američanům prohrát válku, nežli ji s Rusy proti Američanům vyhrát. Toto Srbové (rozuměj Miloševič) jistě uváží a vyberou si - Ruský mír.

Žádné: Ti Srbové, ti Albánci!
31.3.1999    Mladá fronta DNES    str. 12    Názory
    KAREL STEIGERWALD        
poznámka

Na tragédii z náměstí Míru si všichni můžeme vyzkoušet tzv. balkánskou interpretaci. Můžeme všeobecně a rozhořčeně říci: Srbové (Albánci) jsou vrazi. Vyžeňme je všechny z této republiky... Ať tedy táhnouti Albánci, když se střílejí navzájem, ani Srby k tomu nepotřebují. Ať nám nedělají z naší země střelnici a rejdiště vrahů. Jsou to všechno přivandrovalci, jsou cizí, a jsou především jiní než my! Této větě lze rozumět i takto: My jsme lepší. Zejména se nevraždíme. (Že ne?) Přesto být lepší, byť i jen než Srb či Albánec, přináší dočasně žádoucí povzbuzení každému zakřiknutému Čechovi. Je ovšem také přístup nebalkánský. Zní takto: Jeden pán na náměstí Míru zastřelil druhého. Střelec je vrahem, ten druhý je obětí. Lidé se vraždí pro nejrůznější příčiny, tentokrát je ta příčina balkánská. Za vraždu je odpovědný vrah, nikoliv jeho národ, byť srbský (albánský). Dokonce i být obětí je věcí toho jednoho zabitého, nikoliv jeho národa. Tak žádné: Ti Srbové, ti Albánci! Ale zkusme upřímně takto odvážně myslet, když "balkánský" přístup je svůdnější.

Vojáci v ovzduší, vláda na zemi
30.3.1999    Mladá fronta DNES    str. 12    Názory
    KAREL STEIGERWALD        
Území ČR přeletují letadla NATO. Vláda ujišťuje veřejnost, že neozbrojená, zásobovací, mířící jen do Maďarska. Jejich pobyt ve vzduchu schválila. Ale podle některých právníků a politiků je pobyt letadel ve vzduchu pobytem letadel na území státu a k tomu je nutný souhlas parlamentu. Podle jiných pověstná "noha vojáka" "nevstupuje na území", nýbrž jen "do vzduchu", na což postačí souhlas vlády. Pro barvitější názornost by se dal použít i slovutný "kozácký kůň", okupant pijící z Vltavy a kůň letící v ovzduší do Maďarska, což by byl pouhý tranzit. Vzniká také jiný problém: jak vysoko nad hlavu sahá naše vlast? Není obtížné nahlédnout, že celý spor je poněkud směšný. Za důležitý jej budou považovat snad jen právníci, pro něž musí být hotovou rozkoší dumat, zda voják letící ve vzduchu pobývá v zemi, či ne. (Zamítá se řešení: takový voják pobývá nad zemí.) Ostatní si musí pomyslet, jaký spor? Buďto v NATO jsme, nebo nejsme.  Potíž z létání ve vzduchu nevězí v "nedostatečné legislativě", nýbrž v nedostatečné vůli v NATO být. Neexistuje na celé planetě zákon, který by dovedný advokát nedokázal vyložit na dva či tři způsoby. Rozum sice může při tom ohýbání skřípat, ale každý (byť krkolomný) výklad jakéhokoliv zákona se nakonec dočká příznivců, jimž vyhovuje. Dramatičnost sporu letadla NATO v ovzduší a vláda versus parlament je v jeho bezcennosti. Není žádný rozdíl mezi tím, zda pobyt vojáka NATO v našem vzduchu "schválí" vláda nebo parlament, či dokonce jen nějaký náš letecký generál. Pro toho, kdo v NATO být nechce, je to spor zajímavý. Říká oklikou: Zaprodali vlast! Máme rádi takovou úměru: oč méně se práva a zákonů dbá, o to krkolomněji a koženěji o ně se vedou nepotřebné spory. Blbý spor "z malých" poměrů: porušuje revizor lidská práva, když chce po černém pasažérovi průkaz a pokutu? A totéž ve velkém: ta letadla pobývají v naší vlasti či jen v jejím ovzduší? Jsou jen tankovací, zdůrazňuje omluvně vláda. A jako by to nebyla letadla spojenců.

Vláda jedná správně, ale stydí se
27.3.1999    Mladá fronta DNES    str. 12    Názory
    KAREL STEIGERWALD        
Nikdo by neměl mít za zlé vládě její rozpačité blekoty o jugoslávské krizi. NATO je společenství svobodných a demokratických států - to už samo o sobě znamená časté neshody, různice, blekotání a protichůdná stanoviska. Vládní mlžení nelze interpretovat jako útok na samu svatou podstatu NATO. Jako mlžení to může připadat jen nám, atlantickým lidem. Vláda koktáním vyjádřila své hluboké a nezlomné přesvědčení. Vyjadřuje se tak ustavičně, to jen my děláme, jako že jí nerozumíme. Aby tato vláda stála za nějakou akcí NATO, musel by se zbořit celý její socialistický svět. Připomeňme si jen některé pilíře vládní politiky, jak se projevují ve všelijakých pablescích všedních dnů. Hluboká nedůvěra a nechuť k NATO, podezření, že Svobodná Evropa neinformuje Irák objektivně, problematický pohled na "kapitalismus", o to razantnější odpor k americkému imperialismu (nejen kulturnímu), neúcta k soukromému vlastnictví, které jako jeden z nástrojů k dosažení určených celospolečenských cílů může být kdykoliv zrušeno. Vláda ve vládnutí spatřuje toto: vykonávat za občany "správnou náplň jejich životů". Plánuje k tomu různé "politiky" a "koncepce": kulturní, zemědělskou, atomovou, hospodářskou, vědeckou... Je vždy hotova nahradit lidskou svobodu svým rozumným plánem. Rozhodně má blíž k Miloševičovi než k Blairovi, blíž do Bělehradu či Moskvy než do Londýna a Washingtonu. Dál do NATO, kam nerada musela, než do Helsinek. A to nejen podle typu obličeje a střihem šatstva. Co především otáčí vládu zády k Americe a činí ji "vnímavější k Východu", je její civilizační zkušenost, soubor všelijakých ideálů a snů, které těm starým lidem ve vládě nanosil celý jejich pestrý život. Většina ministrů je rodem, krví a zkušenostmi odchovancem socialismu, kterému se říkalo "lidově demokratický" nebo "eurokomunistický" nebo "levicově moderní nového typu". Co tahle slůvka přesně znamenají, neví jistě ani vláda. Pomocně řečeno, jde o jakýsi soubor kulturních návyků "vnitrozemské kolektivistické civilizace", která se vymezuje proti "bezbřehé svobodě, anarchii a sobectví" kupecké civilizace atlantické. Byla by to krásná parta: Rus, Srb a Egon Lánský. Vláda jedná podle svého přesvědčení. Jen se za to všechno, co si opravdu myslí, stydí a nechce se přiznat. Proto koktá.

Prezident by nás měl raději víc chválit
23.3.1999    Mladá fronta DNES    str. 14    Názory
    KAREL STEIGERWALD        
V neděli nám prezident připomněl, že společenské klima v zemi není dobré a nezlepšilo by je ani potrestání představitelů komunistického režimu. Jen naivní lidé si myslí, řekl prezident, že když zavřeme bývalé politbyro, bude lépe. Alespoň že tak. Už to politbyro málem zbytečně zavřeli. Jakešovi, měl už sbaleno, se asi ulevilo. Prezident rozhodně udělal radost nejen jemu. I my ostatní, věční skuhralové a ctitelé nadávání, máme zas potvrzeno z nejvyšších míst, že se nemýlíme. Není dobře! Prezident svůj lid zná a dovede jej potěšit. Stojí za zamyšlení, že objev "blbé nálady" mu doma vynesl víc slávy než většina esejů, divadelních her a zamyšlení. Měl by o tom napsat další esej. My, "náš lid", ačkoliv jsme "smějící se bestie", milujeme naříkání a stížnosti víc než ten náš smích. Máme se špatně a je to moc zlé, vzdycháme s obtížně tajenou rozkoší, když se nás ptají, jak se máme. To jsme rádi, odpovídají nám spokojeně, protože se také mají mizerně. Víme, že je to hrůza. Žít už se nedá. Lépe bylo dřív. Za komunistů. Za Rakouska, za Přemyslovců. Je to i otázka filozofická. Člověk, který nevidí, jak je všechno špatně, je jaksi poněkud pitomec či podplacený. Nejčastěji podplacený pitomec. Jen skutečně inteligentní tvor mamutího vzdělání a s nezávislým mozkem dokáže nemilosrdně rozpitvat všechnu tu hrůzu, která kolem nás je. A navíc - kdo naříká pěkně nahlas, nelže a nelakuje na růžovo! Tož pravdu od plic, jako ten Masaryk, vždyť pravda = katastrofa! A jaká to je radost, upadnout do neštěstí, oceníme zas jen my! Blbá nálada se vyplatí vždy. Je to neomylný a pravdivý postoj. Ještě nikdy v dějinách lidstva nebylo dobře! Mizerně se mají lidé vždycky, jen se pořádně podívat. A pravda má také vždycky povahu katastrofy. Tak se s blbou náladou a za mohutného pravdivého naříkání líně potulujeme naší nevelkou, zato špinavou zemí. Prezidentovy rozbory blbých nálad a připomínky, že současné klima vůbec není dobré, nás příjemně podpoří v tom, na co máme dost talentu i bez prezidenta: v lokajském skuhrání a v nadávkách služek. Skuhrání každého nadchne a omluví jeho vlastní chyby. Naše zvláštnost: žádného českého skuhrala nenapadne, že skuhrat není čest. Že každý skuhrá hlavně o své hanbě. Prezident také málo doceňuje, že nadávky a blbá nálada se od lokajů a služek odrazí. Ti mizerní plebejci ji odvrhnou zpět, tedy směrem nahoru, k pánům, také na Hrad. Měli bychom se všichni raději víc chválit. I pan prezident by měl více chválit, hladit a rozdávat cukrátka. Možná by se nám všem pak také lépe dařilo. Ale pozor - "lépe dařilo" mohlo by také znamenat "je nám dost špatně". Raději tedy tu naši dnešní mizerii nechme, jak je.

Pan Bašta už by měl jít
22.3.1999    Mladá fronta DNES    str. 08    Názory
    KAREL STEIGERWALD        
Rozhodněme se, dělá pan ministr Bašta blázny z lidí, či je bláznem on sám? Vytáhl před časem odkudsi kopii bankovního převodu, která měla dokázat, že výrobu slavného "Zemanova kufříku" si objednala u jisté firmy ODS. Policie zjistila, že doklad je falešný. Ministra Baštu nezarmoutilo, že obtěžuje veřejnost podvrhy, nýbrž ožil, protože falešné doklady jsou mu osudem. Před jeho duchovním zrakem se hned vrtí všelijací noví spiklenci. Nitky, které lze spřádat v rozsáhlé souvislosti, táhnou se tak daleko, až Baštu mrazí. Na obzoru je skandál století. "Je třeba zjistit, kdo doklad falšoval a co ho k tomu vedlo," říká ministr temně, jako by ten doklad nepřinesl on, nýbrž někdo jiný, a jako by on nevěděl, kdo mu ten padělek dal. Tak jak to tedy je? Tento ministr jest panem Bláznem, či jako velký mystifikátor, kombinátor a recesista blázny dělá z nás?  Není to poprvé, zato je to vždy stejné: prostomyslný padělek, Baštovy velké oči a blamáž. Není pochyb, že pan Bašta je nezištný muž s ušlechtilými pohnutkami. Jeho nemocí je nutkavá špionomanie. Přijde falešné lejstro a ministr si nemůže pomoci. Lejstro musí ven. Dokud byl romantickým opozičním poslancem produkujícím "kufříky", mohl působit i roztomile - vyvolával úsměvy a jakési vlídné pobavení. Měl vždy originální nápady a zarážející vysvětlení. Pro spiklence nešel nikdy daleko. ČSSD nepoškodily ani Baštovy "dokumenty z BIS", ani Zemanovy "Bambergy", nýbrž tajní pachatelé, které je třeba stíhat. Copak pan poslanec Bašta, ten už jiný nebude, říkalo se vlídně, protože legrace si lidé cení. Neměl by však být ministrem. Sobě by ušetřil mnoho ostudy a veřejnému životu mnoho škod. Dvojnásob by neměl být ministrem pro tajné služby, vždyť tam právě vězí slabina, jíž tento vášnivec nikdy neodolá. Jako ministr tajných služeb má však velkou přednost: nikdo se jej nebojí. Není pochyb, že ctí zákon, svobody a práva. Ani proti pisateli těchto řádků nepoštval by jako demokrat tajné policisty. A to je povzbudivé zjištění. 

Tento komentář vyjadřuje stanovisko listu

Výtržnost, či zvuky svobody?
16.3.1999    Mladá fronta DNES    str. 14    Názory
    KAREL STEIGERWALD        
Pětadvacetiletý muž z Prahy vhodil mezi shromážděné dýmovnici. Druhý nedlouho předtím pískal na píšťalku. Třetí byla dáma. Před časem hvízdala na prsty. Všichni tři mají jedno společné: vyjadřovali svůj politický názor. Rozcházejí se v použité technice (dvakrát pískání, jednou dýmovnice) a v následcích (píšťalka a dýmovnice chytly výtržnictví, hvizdy ne). Můžeme je rozlišit i jinak: dva vyjadřovali názor nesprávný (proti NATO) a jeden správný (proti Sládkově hulvátství). Toto rozlišení použily i Orgány. Nositele nesprávných názorů obvinily z výtržnictví. Pískalům by se vyplatilo zjistit předem, co je správný názor. Hádejme, kde by se asi tak ptali. Vrhač dýmovnic se ptát nemusí, ví hned, že je výtržníkem.  Možná že budeme mít nakonec vzteklou společnost bigotních mravů, kde už si nikdo ani nepískne, kde skoro všechno bude něčeho znesvěcením, kde nedůtklivý policajt každého posměváčka a pískala vsadí do vězení. Nebo můžeme mít dobromyslnou společnost, která s šarmem uznává posměváčka i pískala a nechává je na pokoji. Však oba výtržníci vyjadřují svobodně všelijakými zvuky svůj názor. Před mnoha lety napsal pěkný článek o výtržnictví dokonce sám pan dnešní prezident. Psal, že paragraf o výtržnictví není něco, co chrání občany před darebáky, nýbrž vládu před lidmi. Léta vás vláda ponižuje, až vy jí na oplátku jednoho večera, psal pan prezident, ze vzteku kopnete do dveří vinárny - a z politického boje je výtržnost a z vás výtržník!  Ano, každý si musí někdy písknout! Důvod? Pro někoho hulvát Sládek, pro jiného NATO, pro hulváta Sládka Němci! Všichni pískají, křičí a píšou. Jsou to výtržnosti, nebo zvuky svobody? Je zvuk (slovo, pískot) trestný čin? Vždyť je to směšné. Cítíme to páprdovské: zhanobil, narušil důstojnost obřadu, potrestejte ho! Nic nezhanobil, jen si myslí něco opačného než my a pištivě to dává najevo. Piští, aby byl vidět. My se starejme, aby svobodu pištět měl. 

Tento komentář vyjadřuje stanovisko listu

Od Klárova, od Újezda?
15.3.1999    Mladá fronta DNES    str. 08    Názory
    KAREL STEIGERWALD        
Minulý pátek jsme vstoupili do NATO a před šedesáti lety vstoupila německá armáda do Prahy. Za těchto okolností laskavý čtenář jistě ocení následující vypravování. Před šedesáti lety dávala šlechtična Valdštejnová čaj pro dámy. Šlechtična byla v té době již neobyčejně věkopamátná a čaj s dámami se jako vždy odehrával ve Valdštejnském paláci. A tu náhle, vyprávějí pamětníci, ozval se nezvyklý hluk a řinkot. Od Klárova se blížila vojska wehrmachtu. Stařenka přistoupila k oknu, mrzutě vyhlédla ven. "Prusové," řekla opovržlivě a zamíchala čaj. "Minule přišli od Újezda," cinkla nespokojeně lžičkou a odvrátila se od okna. Věděla, šlechtična, že takto hloupě pajdají dějiny. To minule se odehrálo v roce 1866 a šlechtična je pamatovala jako malá holka, kdy Prusy pozorovala z téhož okna. Laskavému čtenáři zatrne. Má tu náhle co činit nejen s vlídnou tváří prastaré šlechtické stařenky, ale se samým nemilosrdným duchem dějin a strašlivou sudbou vlasti. Za dvacet devět let nato nebyla šlechtična přec jen už naživu. Nezůstalo tedy svědectví, odkud v roce 1968 přišli Rusové, zda z Klárova, či od Újezda. Jisté však je, že přišli. A zůstali dvacet let. Valdštejnská anekdota nám připomíná, že přicházeli, Klárov, Újezd, ze všech stran i dvakrát za jeden lidský věk. Že to byla jakási smutná vlastnost české země, která tak pěkně a nešikovně leží uprostřed a po ruce. Že bylo třeba počítat, když zrovna nepřicházejí, že přijdou brzy. A bylo na šlechticích, aby to v oknech hlídali se stoickými vzdechy: "Nešťastná tato zem. Odkud jdou? Od Klárova, nebo od Újezda?" Představme si, že stařenka Valdštejnová je jakoby stále naživu a zas vyhlíží z okna. Co asi tak může tím oknem uvidět a co po šlechticku stroze říci? Že od minulého pátku - už nepřijdou? Nešťastná naše zem? Od Újezda a od Klárova se dnes řítí k Senátu jen hordy řvoucích turistů.

Na cestě do NATO
11.3.1999    Mladá fronta DNES    str. 14    Názory
    KAREL STEIGERWALD        
poznámky  

V předvečer vstupu do NATO sledovat na obrazovce zuřící sprostou tvář Žirinovského, který vyhrožuje, že naši republiku přepadne, vyhladí, obklíčí a vyhladoví a jemuž z úst tečou jen hloupé nadávky, je pro obyvatele země dvacet let okupované Rusy rozhodně slast. Pocit jakéhos přec jen zadostiučinění za to všechno. Drancováním země počínaje, hanbou nad vlastní zbabělou opatrností konče. Jakési až biblické varování hrdopyšným agresorům: Co z vás bude za pár desítek let? Co zůstalo ze všech vašich vítězství, která jste tak tak přežili? Jeden nevzhledný Žirinovský, směšný svou bezvýznamností. Škoda jen, že se Brežněv nedožil. Hned by zas chcípl vzteky. Ušlápnutý obyvatel kdysi obsazené provincie je tedy rád. Jak příjemné pomyšlení, Rus zuří a nemůže nám už nic udělat. Od pátku budeme za valem, který on nikdy nepřekročí. A vypadá k tomu správně - má onu pověstnou spravedlivě strašlivou hloupou tvář hulváta. Hleďme, Rus zuří a nám se v hlavě tetelí radostný český šovinismus. Blbý Rus, ať zuří, říkáme si šťastně. A tiše.

Duše a poškozená konkurence
11.3.1999    Mladá fronta DNES    str. 14    Názory
    KAREL STEIGERWALD        
Kardinál Vlk požehnal obchodnímu domu s textilem. Podal k tomu nejasné vysvětlení: "Evropa zakouší, že politická a ekonomická jednota, aby nešlo jen o byznys a kšeft, potřebuje duši." Chtěl patrně říci, že když obchodníkům nejde jen o kšeft a byznys, nýbrž také o duši, je rád. Ano, duše je kardinálovým oborem. Když však vejde k někomu do obchodu a požehná zboží, o kšeft a byznys bezesporu jde. Dokonce o byznys a kšeft jaksi "vyšší", o kšeft právě s duší. Požehnání je pro některé zákazníky jakýmsi "zhodnocením" zboží a také dobrou reklamou. Na pováženou je i zpráva, že si kardinál vyprošoval u Boha pro obchodníka "pomoc a požehnání" zejména proto, že se s oběma dobře zná. Pokud by Bůh kdy s kardinálem mluvil, měl by mu to ostře vytknout. Křesťanská konkurence, jejíž zboží kardinál nepožehnal, bude asi dožraná. Investuje do reklamy krvavé peníze a najednou ji Vlk trhne svým požehnáním. Nevěřím, že by Bůh tuto nespravedlnost přehlédl. Také nevěřím, že by se Bůh (na rozdíl od Vlka) takovou prkotinou, jako je textil, vůbec zabýval. Zajímavé je, že kardinál, očekávaje výtky, hájí se už předem podobným argumentem jako pan Zeman: tento styl odpovídá evropským standardům. Co by se stalo, kdyby kardinál požehnal jak svému oblíbenci, tak konkurenci? Dostal by Boha do stresové situace a ten by možná celé požehnání neutralizoval. I Bůh jistě ví, ostatně tak svět uspořádal, že výhoda jednoho je v obchodě vždy nevýhodou druhého. A toho také chtěl docílit Vlk svým požehnáním. Zneuživ či využiv pravomoci církevního činitele, vnesl mezi konkurenci závist a pocit křivdy. Jednoho povýšil, druhého ušlápl. Měl se podržet, když už vešel do kupeckého domu, tržních zvyklostí a chovat se neutrálně. Obchodníci měli by pak pocit rovnosti a stejných šancí na trhu. Postarali by se vlastní pílí. To by duši v obchodě posílilo víc než kardinálova protekce.

Slova poletují jako pápěří
10.3.1999    Mladá fronta DNES    str. 16    Názory
    KAREL STEIGERWALD        
poznámka

Jaký smysl může mít volání po tom, aby komunisté "odsoudili" své vrahounské hrdiny, aby se "distancovali" od mordýřské minulosti a "poklonili se" památce umučených? Až toto vše udělají, dojde prý k jejich jakési proměně a budou "přijati" do společnosti slušných lidí. Nechápu proč. Copak mohou slova, nějaký kdesi položený věnec a chvilku pietně smutná tvář změnit skutečnost? Zhoubnost a omylnost komunismu nezáleží v nějakých "výstřelcích", nýbrž v tom učení samém. A to se nějakými verbálními projevy nijak nezmění. Jediná rozumná náprava je: místo eurokomunistického skuhrání na hrobech nebýt komunistou! Nakonec o své násilné minulosti už komunisté mnoho řekli, i když cynicky také mnoho neřekli. Je s podivem, proč vlastně bez mrknutí nesplní všechna ta dotěrná přání o verbálním odsouzení minulosti. Vždyť sami mají ohromné zkušenosti s tím, že slova poletují jak pápěří a vítr je odfoukne. Gottwald se jednou chválí, jindy zas ne, jak kdy, jak s kým. Jak to žádá revoluční taktika. Tak se odjakživa leninsky bijí kontrarevolucionáři po hubě. Rada Grebeníčkovi: Klidně se, soudruhu, distancuj, pokloň se a odsuď! Žádné štráchy se slovy. Znáš to, slova přiletí, slova odletí, Lenin je věčný.

Komentář mládeži nepřístupný
6.3.1999    Mladá fronta DNES    str. 12    Názory
    KAREL STEIGERWALD        
Kdysi i filmový polibek měřila komise na vteřiny. Slovo pohlaví by žena nevyslovila. Dívky prý ještě pět hodin po svatbě nevěděly, co je čeká. Tato muka pokrytectví měla jednu přednost: za hradbou intimity cítil se člověk bezpečný. Radoval se v nevěstincích a trápil se hříchem. Na film se zavěsila hvězdička, jaká slast na něj proniknout! Byl to pěkný tandem - zákaz a jeho porušení. Dnes už každé dítě planety ví, co, kdo, komu, kdy a proč vkládá do úst a co z toho povstane. Lewinské hvězdičku na ústa nikdo nezavěsil. Naopak, její vyprávění o technologii styku s Clintonem plus její intimní emoce a názory - to je nejslavnější planetární bajka roku, možná desetiletí. Ústy - ještě nikdy to nebylo tak populární. Samozřejmě nejde o morálku a lež, jde o politiku a peníze a o vyvlastněné soukromí. Z tzv. "morálky" čili "prezident nám lhal" a z jeho nešikovné nechuti zveřejňovat své intimní spády stalo se hřiště pro politické boje na straně jedné a zdroj zisků "oklamané hlupačky" na straně druhé. Co zlepšil na morálce světa "Případ Lewinská"? Je zlepšením naturalistický pochod politické veřejnosti až do lidských postelí a nástup oválné prezidentské polopornografie do veřejné zábavy? Bude se příště každé souložící lidské stvoření obávat, že jeho orgasmus nafilmují, zveřejní a poženou před nějaký soud? Uvažme prosím upřímně, jak velký díl všech souloží na planetě může být snadno označen za něco "nelegálního" a "zavrženíhodného" a jak často se při souložení "lže". Čímani, kteří vaši lásku či neřest napíchnou na zlý osten morálky, jsou připraveni. Jen jim dejte zelenou. Pak budou milenky vyprávět před kamerami co a jak. Bude svět před Lewinskou a po Lewinské? Jedni zveřejňují ve jménu "morálky a proti lži" příběhy cizích pohlavních orgánů, druzí chtějí "svobodu a právo na intimní život". Dva světy - "kontrola postele" proti svobodě "být v posteli". Svobodu člověka ustavičně někdo zmenšuje. Kdo ji chce mít, musí o ni ustavičně bojovat. To je i bez hloupé Lewinské dobré poučení z USA pro nás doma. 

Tyto komentáře vyjadřují stanovisko listu

Gross předběhl Ransdorfa
5.3.1999    Mladá fronta DNES    str. 12    Názory
    KAREL STEIGERWALD        
Místopředseda ČSSD Gross se domnívá, že uplynulých deset let bylo horších než předchozích čtyřicet let komunismu. To rozčililo ODS, která ústy poslance Tlustého považuje takové vyjádření za skandální. Gross je rád, že pravičáky pěkně rozzuřil, a Tlustý zas osvědčil nenapravitelnou naivitu. Na nějaké mdlé poznámky o skandálním vyjádření se mu Gross vykašle. Měl říci politicky řízně, že ten cucák Gross nic neví. V době komunismu hltal banány, které mu maminka rozmačkala do mlíka. To mlíko bylo v igelitovém sáčku, zkyslé a načichlé fenolem a Gross z toho taky načichl. Banány pro kluka kupovala paní Grossová pod rukou u řezníka, který je získával za játra v autoservisu. Tlustý by mohl peprně poznamenat, že Buzková už tenkrát měla všechno jinak než jiné děti - například banány z tuzexu. To by Grosse pěkně dopálilo. Poskytl by ČTK sdělení, že on sice tenkrát jedl nahnilé banány, ale poslanec Tlustý studoval komunistickou vysokou školu. To o něm, o Grossovi, nelze říct. Tlustý by mohl triumfovat suchou poznámkou, že na Grossovi skutečně žádná vysoká škola patrna není, zatímco na Buzkové ty banány z tuzexu ano. Přidal by se i Ransdorf. V roce 1989 bylo v ČSSR víc banánů než v Itálii. Kasal by prohlásil, že lidovci sice zcela nezavrhují uplynulých deset let, kdy bylo banánů dost, ale vidí i to pozitivní, co přinesla éra komunismu, která banány neměla. Podle názoru KDU-ČSL nelze se zříkat odpovědnosti. Banány nejsou všechno. V tomto duchu by mohla politická debata vesele pokračovat. Politici již dávno objevili, že slova neznamenají nic. Jde jen o to, zda řízně létají. Po čtyřiceti letech blahobytu jsme prožili deset tragických let. Předběhli jsme za komunistů Itálii, dnes již ne. Tuto krásnou Ransdorfovu myšlenku měl Gross na mysli. A předběhl ho. Chlapci, chlapci, čeho se od vás ještě dočkáme?

Prostitutky jsou pro ČSSD jako kamzíci
3.3.1999    Mladá fronta DNES    str. 12    Názory
    KAREL STEIGERWALD        
Vláda si asi nedá pokoj. Po atomových elektrárnách u Ostravy, průplavech, zákazu přesčasů, těžbě uranu a podobných zvláštnostech přišla minulý týden se zdaněním prostituce. Myšlenka to není složitá. Její předností je, že ji pochopí každý, ani se s prostitutkami nemusí znát. Není spravedlivé, aby někteří pracující daně platili a jiní ne. Sociální demokraté odhadují daňový výnos z prostituce na deset miliard. Stálo by za úvahu, odkud mají o pohlavním styku za peníze tak přesné vědomosti. Zdanění prostituce se bude mnoha občanům líbit. Konečně to vezme někdo pořádně do ruky a na ty polonahaté flundry dojde!  Jako každá jednoduchá a lehce pochopitelná myšlenka má i tato všelijaké nepříjemné háčky. Mohlo by se vtipkovat o tom, jak daň z prostituce vyměřovat. Registrační pokladny připojené čidlem na ty slečny, daňové doklady pánům? V tomto ohledu je zajímavá nestoudnost státu, který je ochoten kvůli daním vlézt lidem i do postele a mezi nohy. Srdce daňového ministra by mohla obměkčit scéna výběrčího v obleku, an sedí lidem v patách postele a dělá si čárky. Uvažme také, jak by zvýšila výnos daně nebohá viagra! Socialisté však vědí, že s tímto by byly potíže, a navrhují zdanění paušální. Snad méně pro starší, víc pro mladší, slevy ošklivějším (musí se více ohánět), přirážky pro krasavice (jde jim to snadněji). Vláda jistě četla ve Švejkovi, že existuje dokonce sleva za vzdělání (nevzdělaná osoba pány víc pobaví). Tohle by mohlo socialisty mást, zatímco v programu ČSSD se vzdělání cení, v této branži je to opačně! S tarify si lze pohrát a vypracovat je k úžasné složitosti. Přilepují se však další otázky. Jak s nezaměstnanými poskytovateli? Jak s důchodem, co s poskytovateli sexuálních služeb po (dejme tomu) čtyřicítce? Co vládní programy rekvalifikace? Nové způsoby kontra konzervativní návyky? Budou se holky zrychleně odpisovat? Co dávky v nezaměstnanosti? Co odborné školství? Budeme dávat děcka na prostitutskou průmyslovku státní či soukromou? Neděsme se, prosím, vždyť by to byl vládou uznaný způsob obživy. Platí daně, chtějí školy!  Kde má poskytování služeb hranice? Je tajně vydržovaná milenka záletného pána zdanitelná? Má dostat DIČ, IČO? Je to nejen hřích, ale i daňový zločin? A co ono šlechetné: Jméno nepovím, hájím čest dámy! Z toho se na finančním zvencnou. Není i mnohé manželství jen formou "poskytování sexuálních služeb za úplatu"? A co rozvody? V manželství bylo do "poskytování sexuálních služeb" zatraceně nainvestováno, rozvod tedy není nějaký tragický rozpad rodiny a hrozný konec lásky, nýbrž krach obchodního podniku. Račte si u obchodního soudu vyrovnat pohledávky a daně! Ostatně co "poskytování sexuálních služeb" zdarma? Je to daňový únik? Zdanit to "jako dar"? Ovšem kdo je obdarován, on, ona, oni? My, vy? Není vždy jasné, pro koho je "sexuální služba" přínosem a kdo je tady plátcem daně. Asi by to vláda měla pro jistotu zdanit všechno, co se hejbe, vinnej, nevinnej. Takto nejapně dalo by se žertovat donekonečna. Laskavý čtenář, i sociálnědemokratický, jistě cítí nesmyslnost celé této úvahy a uzná, že "poskytování sexuálních služeb" za úplatu není a nemůže být uznáno jako práce, jako jedna z živností, způsob obživy, jako něco normálního a počestného, čemu stát přišije nějakou daň.  Prostituce je hřích a jedině jako hřích má smysl. Lidé prostituci po tisíciletí vyžadují a obdivují a milují jedině jako něco odmítaného a zavrženíhodného. Každé zdanění znamená legalizaci a akceptování neřesti, tedy i její smrt. Není to špatný nápad: chceš-li zabít hřích, zařaď jej do daňové evidence. Tolik z jedné strany. A ze strany druhé: chce sociálnědemokratická vláda daněmi říci, že ona považuje "poskytování sexuálních služeb" za obvyklý a normální způsob lidské obživy? Chce zbořit tento svět? Neměla by, jako vláda s jistým vzmachem, spíše občanům říkat, že to "poskytování za úplatu" je defekt "za hranicí" lidskosti?  Ale co když si vládní hospodáři opravdu myslí, že oněmi bájnými deseti miliardami z prostituce pomohou hospodářství? Prezident Novotný chtěl nedostatky v hospodářství (v r. 1964) řešit "zvýšeným odstřelem kamzíků". Psal si tehdy na papírek, kolik vynese jeden kamzík, to podivínsky násobil a radoval se z pěkných čísel. Možná mu taky vyšlo deset miliard, kamzíci, prostitutky, vsjo ravnó. Některé nápady se vracejí v nových kabátech. Lidé se rádi dávají fascinovat jednoduchými plány, z nichž "spravedlnost" a "rozum" čiší na sto honů. Proč ne, ale když se z takových lidí udělá vláda, je zle.  Jako bychom neměli sto vážnějších starostí. Vláda by měla nechat peníze prostitutek na pokoji, mají svých žalostí z nepěkné existence i bez vlády už po tisíciletí dost. A poslední paradox: jak chcete ty polonahaté bytosti zdaňovat, když je ani neumíte vyhnat z ulic kamsi do příšeří, z očí těch, kteří je vidět nepotřebují?

Nepěkní a pěkní páni
2.3.1999    Mladá fronta DNES    str. 12    Názory
    KAREL STEIGERWALD        
Předsedovi vlády se nelíbí, že prezident nepozval na schůzku předsedů parlamentních stran komunisty. Soudí, že prezident je "prezident všech voličů a musíme respektovat vůli voličů". Prezidenta je třeba za to naopak pochválit. Nejde ani tak o to, že se předseda vlády záhadně domnívá, že vůle voličů se respektuje schůzkami s komunisty. Prezident si pochopitelně může zvát, stejně jako Miloš Zeman či kdokoliv jiný, ke schůzkám, koho chce. Naši komunisté, a lhát si v tomto směru nemá smysl, originální jsou tak, že by je člověk skoro i někam pozval. Představují podivnou kombinaci stalinské nemilosrdnosti, intelektuální bláznivosti a cynického hulvátství lidových tribunů. Něco podobného existuje snad už jen v Rusku, v Koreji a na Kubě. Čert ví, proč právě u nás se tohle ještě drží. Jednou vyhynou, řekl by předseda vlády, nebo se polepší a přidají se k myšlenkám sociální demokracie. A kdyby tito brontosauři přišli na Hrad k politické večeři, usuzuje předseda vlády, moc by určitě nepřevzali, demokracii by nepoškodili, jedli by a hodovali a šli zas domů. Tak moc by se toho zase nestalo. Jde naopak o to, že by se toho stalo moc. Prezident odmítáním komunistů jasně stvrzuje - a Miloš Zeman to dobře ví - jistou mravní mužnost, která do politiky velmi patří. Jíž se však v politice používá jen zřídka. Která však politiku pozvedá nad obyčejný hokynářský provoz. Ta mravní mužnost říká, že když je někdo "nepěkný pán", slušný člověk s ním nehovoří a nikam jej nezve. "Nepěkný pán" je hezký termín T. G. M. Označoval jím lidi, jimž nikdy nepodal ruku. Miloš Zeman sedává v Lidovém domě pod Masarykovou fotografií. Mohl by tedy této noblese nestýkat se s "nepěknými pány" lépe porozumět a prezidentu Havlovi místo nelibosti vzdát úklonou čest, když už on sám je jiný. Dobře ví, že naši komunisté i se svými čtrnácti procenty preferencí jsou "nepěkní páni", ale šmajchluje se s nimi, neboť mu to může přinést užitek. Pěkné to však není. Dělat to Masaryk, musel by uhýbat pohledem a Zeman by si jej ani za nic nepověsil na zeď. 

Tento komentář vyjadřuje stanovisko listu

Hitler v Aréně - demokracie je přece diskuse!
27.2.1999    Mladá fronta DNES    str. 12    Názory
    KAREL STEIGERWALD        
Hojné pobývání Ransdorfa v Arénách a Kotlích pobízí k myšlence, že by se tam měl konečně vypravit i sám Hitler. Debata s ním by mohla být vzrušující a pěkně ostrá. Měl by taky asi slušnou sledovanost, že i Železný by byl spokojen. Jisté je, že by Hitler, jako dobrý debatér, strhl na svou stranu i řadu diváků, zejména těch uvážlivých, kteří mají rádi, když se nikdo neutiskuje a každá strana dostane spravedlivě svůj prostor. Protože ono, víte, na všem, co se v životě děje, něco je dobrého, něco horšího. Tak je třeba vidět svět, ne v nějakých ideologických schématech. Která TV stanice by Hitlera čapla první, ta by na tom byla nejlépe. Hitler by nám jistě řekl, že s těmi Židy se nemuselo dojít až tak daleko, což byla ovšem také jejich vina, protože si sami na nic nestěžovali, do koncentráků šli dobrovolně, a navíc byli koneckonců všem protivní. Někteří z nich dokonce dělali nepěkné kšefty. Celé to tzv. vyhlazování se v zájmu velkého mezinárodního kapitálu zveličuje. Důležité také je, že na rozdíl od USA nacisté nevyvražďovali Indiány. Přesto bychom dnes, v částečně demokratických podmínkách, řekl by upřímně Hitler do kamery (ach ty jeho oči, ach ta lidsky křivá huba!), k podobným postupům s těmi Židy nepřikročili, protože očištěné nacionálněsocialistické myšlení směřuje ke skutečné svobodě pro poctivě pracující, k občanským právům pro odstrčené, k samosprávné demokracii nového typu a k podpoře malého národního kapitálu. Zamýšlí také prosadit čtrnáctý a patnáctý důchod pro vybrané poctivé pracující. K druhé světové válce, vysvětlil by Hitler, došlo v důsledku určité mezinárodní vědeckotechnické situace mocenskoimperialistických sil, jak to předvídal již Hegel ve své neznámé práci Topologie nicoty. Tehdejší nacismus je třeba vidět nezjednodušeně. Byla určitá úroveň vědního poznání a byl silný tlak světového četníka USA a jeho spojence SSSR. Přesto se myslelo hlavně na poctivého obyčejného člověka. Třebaže došlo k určitému zjednodušení idejí NSDAP, nemůžeme popřít, že v oblasti rekreace, ve výstavbě dálnic a v péči o matku a dítě dosáhlo nacistické Německo úrovně v Británii dodnes nemyslitelné! Nacistické Německo bylo nejlepší na světě ve výrobě umělého špeku, dvouřadých kopřivových obleků, které v USA vůbec neznali(!) a syntetických barev na bázi bimetylbufadienu, známého pod obchodním názvem Cyklon B. Byly přehmaty, ale hospodářství rostlo ročně o 17 procent. Kdyby náhle neskončila v roce 1945 válka, mohlo růst dodnes. Nebýt svévolného vylodění Spojenců v Normandii (1944), které násilně a necitlivě přerušilo určité pozitivní společenské procesy, mohla produkce dvouřadých obleků dosahovat až 312 procent, případně vzrůst dvěstěkrát. Kdo je schopen vnímat historické procesy v jejich šíři, uvědomí si i podíl tehdejších USA na vzniku koncentráků, což nepopřel ani Roosevelt ve své řeči 14. března 1943 ve Falling Woods. Dále bychom se od Hitlera, jenž byl velkým znalcem čísel a různých detailních informací, dozvěděli ohromné záplavy statistik. Polekal by nás tokem procent, přírůstků a násobků, které by mu plynuly z úst jako rajský zpěv. Někteří antinacisté debatující s Hitlerem začali by mít nepříjemný pocit, že asi něco zkreslují a něco nevidí v dostatečné šíři. Mnozí by se nedokázali vyrovnat s těmi Indiány v USA a s tou matkou s děcky v Německu. Kdo by se trošku ozval, toho by Hitler setřel s upozorněním, že máme demokracii a svobodu, která platí pro každého. Všechny námitky by vyvrátil ohromnou záplavou citací z knih, o nichž jsme v životě neslyšeli. Pečlivější antinacisté by si ověřili, že čísla o dálnici a kabátech jsou správná. Starší antinacisté, kteří ještě pamatují Hitlerova zvěrstva, by se tak dožrali, že by začali koktat a plést si pojmy. Hitler by nás upozornil, že je to u nich obvyklé. Lhali tehdy, lžou dnes. Přes to všechno by mohlo divácké hlasování pro Hitlera dopadnout špatně. Pan Žmolík by jej upozornil, že přesvědčil 4563 diváků, ale nepřesvědčil 4651. Toto dočasné vítězství zuřivých antihitlerčíků by oslabila následná diskuse v tisku: proč televize švindluje při telefonickém hlasování? Je vidět, že Hitlerova účast v Aréně či v Kotli je na spadnutí. Demokracie je diskuse. A ta ukazuje, že pro fanatické a nenávistné antinacisty, kteří nám celé Hitlerovo období chtějí ukázat jen černobíle, není u nás místo. Ransdorfova diskusní pouť před kamerami dokazuje, že na historické pravdě si vylamují zuby zuřiví antikomunisté. Přijít před kameru Hitler, antinacisté nedopadnou lépe!

Hrdinové s visačkou Promlčeno
26.2.1999    Mladá fronta DNES    str. 12    Názory
    KAREL STEIGERWALD        
Bratři Mašínové a Milan Paumer byli stíháni pro sabotáž, vraždy, rozkrádání národního majetku, zběhnutí, vyzvědačství a vlastizradu. Toto stíhání bylo přerušeno v roce 1954. Po pětačtyřiceti letech přichází zpráva, že všechny tyto vyjmenované zločiny jsou promlčené a stíhaným již nic nehrozí. Mohou se například beztrestně vrátit do České republiky. Podle ČTK se k tomu nechystají. Není divu. Mysleli si, že byli hrdinové bojující za svobodu proti násilnickému režimu, ale jsou nakonec sami jen násilníky, jejichž činy nebyly potrestány, nýbrž promlčeny. Promlčení je dobrý a právně relevantní trik, jak celý "mašínovský" problém zbaběle odstěhovat pod koberec. Mašínové asi žádné "promlčení" z rukou mrtvých brouků nepřijmou. Jejich příběh položil "postnormalizační" a "postkomunistické" české společnosti dosti dramatickou otázku, zda může občan bránit své svobody proti násilnickému režimu silou a kam až tato obrana může jít. Mrtvý brouk odpověděl: promlčeno. Nikdo, krom snad nějakých nacistů, nepochybuje o tom, že atentát na Heydricha nebyl vraždou ani vlastizradou. Příběh skupiny bratří Mašínů přijímají mnozí lidé i po padesáti letech rozpačitě, třebaže oba ty režimy suspendovaly svobody a proti občanům používaly teror. Je to nepříjemný paradox. Do památníku doby nesvobody, pokud bychom si nějaký postavili, by Mašínové jistě patřili, ale na noze mají nepřehlédnutelnou visačku: Pozor, promlčeno! To by se vystavovalo špatně. Hrdinové a - promlčeno? Hrdinů boje proti komunismu nebylo mnoho, daleko více bylo obětí komunismu. Mašínové dali tomu boji u nás nezvyklý tvar: pistoli. Český boj, to je vždy spíše literátština, sepisování různých materiálů, rozmnožování esejů a ukrývání zakázaných knih. Písmáctvím proti násilí. Píší se petice a policie zatýká. Věří se moci slova, a že svobodný duch porazí násilníka. Může to tak snad i být, někdy určitě. Mašínové věřili, že více smyslu má pistole. Tak mají na nohou podivnou visačku. 

Tento komentář vyjadřuje stanovisko listu

Kyselé prezidentovy hrozny
24.2.1999    Mladá fronta DNES    str. 14    Názory
    KAREL STEIGERWALD        
Prezident se sešel s hospodářskými ministry a předsedou vlády, aby se nechal informovat o vládním revitalizačním programu. Konstatoval, že se sice necítí dostatečně kompetentní program posuzovat jako celek, ale že přesto sám princip mu nevadí. Stát má právo projevovat starost o hospodářství a nemůže spoléhat pouze na trh, že to sám vyřeší. Prezident našel pro ministry vlídná slova. Protože zatím nikdo žádný "vládní revitalizační program jako celek" nezná, není zcela jasné, na co pan prezident reagoval. Debata s předsedou vlády a ministry Grégrem a Mertlíkem mohla být spíše jakousi více či méně ostrou polemikou těchto tří pánů právě o to, co prezident nejvíc ocenil - o dlouhodobou koncepci. Ministři dosud zveřejnili různé náměty a úvahy, nad nimiž se většinou přes všechno Grégrovo chlácholení hned také neshodli. Není divu, vytvořit z protichůdných a nesourodých námětů jakýsi celek navzájem provázaných hospodářských záměrů je velmi obtížné. Ovšem ani tehdy, až vláda k takovému kampaktnímu revitalizačnímu plánu dospěje, situace nebude o nic lepší. To, co sněmovna menšinové vládě pustí, budou (naštěstí) zas jen útržky koncepcí a záměrů, často jen nahodile opozičními poslanci schválené - řekněme přímo - podle úvahy o menším zlu, hladovém vlku a sežrané socialistické koze. Sám Zeman si to takto přeje. V žádném případě nehledá a nenabízí pro své vládní plány nějakou širší parlamentní shodu, nějaký větší konsens s opozicí. Ač menšinář, drží se odvážně svého volebního programu a svých dlouhodobých a zásadních cílů. Václav Havel je označil za odvážné a zajímavé. Těžko odhadnout, jaký těm dvěma slovům dal akcent. Jisté však je, že právě "odvaha a zajímavost" bude příčinou, že z plánů zbudou menšinové cáry. V době hospodářských potíží a dusné politické situace je podle Havla zapotřebí, aby občané získali naději a viděli, že politické reprezentace mají dlouhodobé cíle a dobré úmysly. To je nejen pravda, ale v zemi s menšinovou vládou také pořádně kyselý hrozen. Havlovské idyly se dočkáme až s vládou, která bude mít sílu buď své plány prosadit, nebo si domluvit silnou kompromisní koalici. Pak teprve se dočkáme "odvážných a zajímavých cílů". 

Tento komentář vyjadřuje stanovisko listu

První Slovák je až druhý
24.2.1999    Mladá fronta DNES    str. 14    Názory
    KAREL STEIGERWALD        
První Slovák v kosmu nebude nadlouho i posledním, jak nepřesně se zdá, protože už teď je až druhým. Prvním Slovákem byl důstojník Remek, který vyletěl už v sedmdesátých letech. Cílem letu bylo upevnit socialismus a lásku k Rusům. Zlomyslní lidé tehdy hloupě veršovali: Vylít Remek, ani nemek! Remek sám je asi hodný člověk, který má vesmír rád. Je po jednom z rodičů původu slovenského, po druhém původu českého. Jako celek vytvářel tehdy velmi kýženou socialistickou variantu čechoslovakistického národa a kolem zeměkoule kroužil jako symbol splývání českého národa, slovenského národa a reálného socialismu v jeden zářný chuchvalec. Byl podobně integrujícím symbolem jako Vasil Bilak, který na adresu sudetských Němců na mírové slavnosti v Brandýse n. L. v roce 1985 řekl: "Tato zemlja bola, jesť a budět navždy českaja." Slovenská vláda si tedy mohla ušetřit dvacet milionů dolarů. Premiérovi Mečiarovi asi vadil český předek, a tedy zpola nečistokrevný původ astronauta Remka. Ale může také být, že si na Remka v té chvíli nikdo nevzpomněl a Mečiar měl pocit, že se poletí poprvé. To je celkem běžný lidský omyl - myslet si, že se letí poprvé. A přitom život je jiný - každou chvíli někdo vyletí. Dnes už to asi ví i Mečiar.

Dobrá zpráva o plešatých hlavách
23.2.1999    Mladá fronta DNES    str. 12    Názory
    KAREL STEIGERWALD        
Policie zatkla o víkendu šest vůdců radikálních skinů. Zmocnila se nejen velkého množství nacistického propagačního materiálu, ale také účetních knih a seznamů se jmény přívrženců hnutí. Policisté se domnívají, že se jim podařilo zasáhnout a na delší dobu paralyzovat centrum hnutí.  Jsou-li policejní domněnky správné, je to rozhodně dobrá zpráva. Pokud znamená konec rozpačitého a matného přístupu policie k rasistickým hnutím, je to zpráva dokonce víc než dobrá. Připomeňme potíže, s nimiž se potýkaly některé skinheadské procesy, připomeňme apatii, s níž se policie vyšetřování některých rasových útoků věnovala. Vzpomeňme na policisty, kteří "nic neviděli a neslyšeli", na němé svědky, kteří si "nevzpomínají", na ono chlácholivé, že oběť rasového útoku "si za to všechno nakonec může sama" a že "konečně někdo dělá pořádek". Takto bývá skinheadské hnutí také vykládáno.  Jsou různé druhy skinů, bůh chraň se v nich vyznat. Ať už se jmenují Hammer nebo Blood and Honour, ať jsou více "vlastenci" či více "bojovníci za rasově čistou Evropu", vcelku nevytvářejí jejich plešaté hlavy nic jiného než primitivní kult brutality a agrese. Kult nikoliv romanticky neškodný, nikoliv jen naivní blouznění mládeže. Hnutí plešatých hlav je slušně vedená a dobře organizovaná firma s mezinárodní účastí. Všimněme si - účetní knihy, členské příspěvky, sponzoři a profesionální výrobny jejich hákenkrajcových cetek. Produktem firmy je zlo - kulturní vetešnictví černé kůže, pochodujících bot, holých hlav, řetězů a řemenů, krve a síly, mystických symbolů. A k tomu všelijaké pseudofilozofické žvanění nepříliš vzdělaných křapáčů. Dohromady je to jakýsi ponurý duchovní smog, který ze sebe vypocuje to hnusné a naštěstí už končící dvacáté století. Kolem skinů je příliš mnoho brutality a násilí, než aby k nim policie přistupovala laxně. Je rozhodně rozumnější včas vybírat jejich tajná hnízda, než pozdě mezi nimi hledat vrahy.  

Tento komentář vyjadřuje stanovisko listu

Unie svobody na cestě
22.2.1999    Mladá fronta DNES    str. 08    Názory
    KAREL STEIGERWALD        
Co Vladimír Špidla neopatrně nazval "politickou banalitou", může se stát bodem obratu české politiky. Víkendové rokování republikového sněmu Unie svobody dalo srozumitelnou odpověď dohadům, s kým a kam se tato nejmladší parlamentní strana vydá. Půjde s Mlynářem k lidovcům a Zemanovi, či s Rumlem doprava? Odpověď zní: směrem liberálně konzervativním a nikdy ve vládě s ČSSD. Kombinace se středolevou většinovou vládní sestavou zdají se nadále bezpředmětné. Unie vznikla před rokem jako akt vzpoury proti Václavu Klausovi. Tuto sobotu pozorně vyslechla jeho projev. Urazila kus cesty. Stvrdila programové zásady a politická východiska, která jen s obtížemi lze odlišit od politického vyznání ODS. Rozumný člověk si pomyslí, k čemu to všechno trápení bylo? Rozdíly v myšlenkách a plánech mezi US a ODS nejsou tak velké, aby přesvědčivě zdůvodnily existenci dvou stran, ale byly by dostatečné k tomu, aby jedné konzervativní a liberální straně vtiskly přitažlivou vnitřní bohatost. Po nymburském sněmu můžeme očekávat konec pokusů o vzájemné vyvraždění těchto dvou spojenců i soků a začátek jakési spolupráce, kooperace a splývání. I když - ještě i zítra obě strany hlasitě bez vyzvání vzkřiknou: Splývání? Nikdy! Provizorně má US od soboty ambiciózní cíl: nikoliv koalice a spolky s někým, nýbrž převzít moc a pak někoho (rozuměj ODS a KDU-ČSL) k moci přizvat. Možná by jako cíl stačilo na vládní moci se podílet než siláckými a nepravděpodobnými ambicemi zastírat osmiprocentní stranickou mizerii. Potíží US je, že ani po roce od svého vzniku nedokázala veřejnosti o sobě říci víc, než že končí "Klausova éra" a že "lhát není normální". O každé jiné myšlence z US může si volič s povrchnější politickou pamětí pomyslet: Tak nevím, říká toto unie, či ODS? Vlastní identita bude věčně zdrojem potíží této malé pravicové strany. Tlak strašlivého Zemanova vládnutí bude ODS a US bezpochyby sbližovat a po nymburském sněmu se zdá, že obě strany to už vědí. Jakmile tento tlak v budoucnu poleví, dočkáme se toho, co už tu jednou bylo - nesnesitelně hašteřivé a vzájemně si škodící pravicové koalice. 

Tento komentář vyjadřuje stanovisko listu

Nestoudní a dosti cyničtí úhoři
19.2.1999    Mladá fronta DNES    str. 12    Názory
    KAREL STEIGERWALD        
poznámka 

Osvětimskou lží se myslí tvrzení, že o žádné masové vyvražďování Židů se nejednalo. Šlo prý jen o jednotlivé výstřelky. Hlavní argument dodává lhářům samo to masové vyvražďování: Jde přece o něco tak obludně přesahujícího lidskou míru, že to nemohlo být. Smyslem osvětimské lži je "upravit minulost" a odstranit z "památky nacismu", který to jinak myslel dobře, strašlivou hanbu. Něco podobného, "stalinskou lež", si vytvářejí i komunisté. Stalin nevyvraždil desítky milionů lidí a nevyhlazoval národy. Tolik milionů mrtvol, to si nikdo neumí představit! Vždyť by ti mrtví v Rusku chyběli! Šlo jen o jednotlivé excesy lidí, kteří se mezi komunisty vetřeli za Stalinovými zády. Jejich zločiny "se odhalily a potrestaly" v padesátých letech. Vše ostatní jsou lži zavilých antikomunistů, kteří chtějí zašpinit památku komunismu, světlé lidské hvězdy. Výraznými tvůrci "stalinské lži" jsou například funkcionáři KSČM Ransdorf  (v Kotli TV Nova) a Klanica, oba nestoudní a dosti cyničtí úhoři. Přihlásili by se i další. Je zajímavé, že nejen celé dějiny, ale i dohasínající oharky těchto dvou zaniklých učení, komunismu a nacismu, jsou si podobné.

Ústavní soud má talent
19.2.1999    Mladá fronta DNES    str. 12    Názory
    KAREL STEIGERWALD        
Mohlo být všechno zcela jinak. Kdokoliv by chtěl, zveřejnil by příště něco o neoblíbeném kandidátovi v zakázané předvolební době. Došlo by k porušení volebního zákona, zvolený kandidát by pozbyl svého mandátu, narušitel zákona by nebyl trestán. Zato volby by se opakovaly. Hurá! Takto pěkně po kocourkovsku jsme se mohli mít. Co předvolebních pletich, má ty česká povaho, co švindlů, co opravných voleb! Zvolení Lastovecké bylo rozhodnutím Nejvyššího soudu neplatné, ačkoliv i soud sám zdůraznil, že Lastovecká sama zákon neporušila. Potrestána však, vezmi rozum do hrsti, byla ona i se svými voliči. Druhá strana by řekla, že Lastoveckou nikdo netrestal. Soud jen správně rozhodl, že byl porušen volební zákon, a proto je volba neplatná. Nehledě na to, že tak by si každý lotřík porušoval volební zákon podle kandidáta, jehož by chtěl odstřelit, o hřbet zákona a soudu drhl zde i všednodenní smysl pro spravedlnost. Zatímco kdosi porušil volební zákon, většina voličů zvolila tuto dámu. Šup, a je to jinak. Včerejší rozhodnutí Ústavního soudu paní Lastovecké mandát vrátilo. My, kteří chodíme světem bez hejna advokátů, máme o kus lepší pocit, že teď dře náš cit pro spravedlnost o hřbet zákona méně než včera. I když skoro nikdo z nás není právě advokát či soudce, jakýsi větší soulad našeho obyčejného cítění s úradky soudů chtěli bychom mít. A dobře víme, jak zřídka se nám tohoto pocitu dostává. Když se o tom zmíníme mimo domov, odbudou nás právníci, že jsme hloupí a nestudovaní. Jako by oni nebyli! Ústavní soud má zvláštní talent, jeho spravedlnost je nám často bližší než jiných soudů. No, však je také ústavní. Včera dal přednost právu voličů svobodně si vybrat před právem pomocným - na dodržování volebního zákona. Laik si může představit, že otázka ústavních soudců zněla: Poškodila se porušením zákona o volbách svoboda voličů? Bylo to porušení skutečně porušením? Co se poškodí zrušením mandátu? Která škoda škodí víc? Ještě by měl někdo dopovědět, nějaký menší kalibr než Ústavní soud, jak budou trestáni mařiči volebního zákona či zda se bude tento sport podporovat. 

Tento komentář vyjadřuje stanovisko listu

Kdo to má číst - pořád dokola?
18.2.1999    Mladá fronta DNES    str. 13    Názory
    KAREL STEIGERWALD        
poznámka 

V souvislosti s akcemi slovenské tajné služby SIS, které se prý jmenují buďto "Dežo", nebo "Maťo", či "Pištabáči", vůbec neuškodí opatrně přibrzdit. Smyslem těch akcí mělo být zvětšit u nás rasismus či nechuť k NATO. Mohli bychom lehce nabýt dojmu, že my sami jako obvykle jsme muzikanti a že všechno zlé nám narafičily cizí Mečiarovy potvory Dežo, Maťo a Pištabáči. Koho nebaví číst něco pořád dokola, přestane teď a půjde dělat něco zábavnějšího. Věrným, kteří čtou dál, připomeneme, že Dežopišta a Maťobáči prý sestavili také materiál o spiknutí Hradu, Rumla a rozvědky proti vládě v roce 1997. Kdo si to pamatuje, jednalo se o běžnou slátaninu rané baštovské provenience. Kdo ji tehdy vzal vážně? Samozřejmě náš předseda Milošbáči. K takovýmto mamutím výkonům ducha žádné zoufalce z bratislavské SIS věru nepotřebujeme. Včera jsme připomněli čtenářům jednoduché pravidlo: Dokud to Milošbáči bude číst, Pištobáči mu to bude psát. Strašlivé je, že to už dnes musíme připomínat znovu. Kdo to má stále číst Milošbáči, Milošbáči, pořád dokola...? Copak nikdy nebude jaro?

Lidé pláčou, komunisté jdou
18.2.1999    Mladá fronta DNES    str. 12    Názory
    KAREL STEIGERWALD        
Preference našich komunistů stoupají. Měli jedenáct procent, mají čtrnáct. Rudý prapor přesto na Hradě nezavlaje. Je už po všem. Sláva komunismu je prý už jen takové reliktní záření. V žádné demokratické zemi se komunisté nikdy nedostali k moci obvyklou cestou - pomocí voleb, vzestupu preferencí, vzrůstu počtu mandátů. Příchod komunistického učení k politické moci udál se vždy po prohrané válce, během revoluce, násilím, švindlem, pokrokovou lstí, vývozem revoluce, okupací, zkrátka tzv. diktaturou proletariátu. Dobrá zpráva je, že si občanstvo nikdy v žádné zemi komunismus nezvolilo samo od sebe, že komunisté nikdy v žádných volbách nezískali nadpoloviční většinu. Nějaké voliče vždy strhli, někdy dost voličů, vždy však málo, aby vládli sami po svém. Špatnou zprávou ovšem je, že i menšina za příznivých okolností postačila komunistům k tomu, aby zotročili celou zemi a získali pro sebe absolutní moc. Osudy jejich koaličních partnerů mohou být i pro dnešní zájemce o koalici s nimi inspirativní: zhltnutí, zatčení, vyvraždění. Komunistické učení, ačkoliv tolik miluje "zářné zítřky" a slibuje "beztřídní ráj", jeví podivuhodnou citlivost k lidským špatnostem. Každý úpadek a zmar, hrubost a nenávist všelijak polámaných tvorů, každé zakyslé či zbídačelé srdce - to je vždy velké posílení komunistů. Možná by se dalo stanovit pomocné pravidlo: výskyt komunismu souvisí vždy s množstvím slz v krajině. Když lidé pláčou, komunisté přicházejí. A lidé pak pláčou víc. Za vzmach komunismu byli vždy odpovědni ti druzí, kteří komunisty nejsou. Možná jsou komunisté něčemu dokonce užiteční pozoruj je a uvidíš sebe v celé slávě chyb a nemocí. Společnost s chorobami má v ráně zahryznuté komunisty a možná, že tak může lépe své horečky rozpoznat. Chce-li. A nechce-li, preference komunistů, jako dnes, stoupají. Nebojte se nás, říká Grebeníček vlídně všem těm pacientům, vždyť chystáme lidstvu nový pětiletý plán. A který pacient už dnes ví, co to vlastně bylo?  

Tento komentář vyjadřuje stanovisko listu

Ubozí chudáci Britové
17.2.1999    Mladá fronta DNES    str. 14    Názory
    KAREL STEIGERWALD        
poznámka

Vláda pobídla Radu pro rozhlasové a televizní vysílání, aby prozkoumala, zda TV Nova zveřejněním informací o rezidentovi britské tajné služby neporušila vysílací zákon. Nova zveřejnila v souvislosti s všelijakými drby jméno, adresu a sexuální orientaci pána, kterého označila za rezidenta britské tajné služby. Tato vládní pobídka má řadu zajímavých aspektů. Nešlo o rezidenta našeho, tedy ani o naše tajemství, nýbrž o britské. Otázkou je, zda má Nova střežit britská tajemství už před dvanáctým březnem, než vstoupíme do NATO. Není také jasné, zda jde skutečně o tajemství. Co je to za rezidenta, když ho zná i Nova. Že by britská tajná služba byla takto děravá? A byla by to pak ještě tajná služba? Možná měla vláda pobídnout radu, aby prozkoumala, jak z britské služby ty zprávy vytékají. Ale buďme opatrní - on to může také být chyták. Víme, co umějí tajné služby. Ten rezident vůbec nemusí být tak úplně rezident, nýbrž jen nějaká mazaná vějička. Rada by na ni rozhodně neměla sedat. A v případě, že ten rezident byl skutečný rezident - ubozí chudáci Britové! Musí to být strašné, jaká tajemství vybrebentí na Nově. A Zemanova vláda aby to za ně dávala "do cajku".

Miloše Zemana bozi milují
17.2.1999    Mladá fronta DNES    str. 14    Názory
    KAREL STEIGERWALD        
poznámka

Miloš Zeman, případně kdokoliv jiný, si samozřejmě může myslet, že kufříky a Bambergy rafičí na postižené nějací spiklenci. Mohou se v tomto směru vyvíjet všelijaké kombinace. Dovedná spojování různých tzv. indicií mohou v důvěřivějších povahách vyvolat přesvědčení, že na tom všem něco je. Skupiny neznámých osob z Moravy mohou něco prodávat tajemným hloupým podnikatelům za nečinného přihlížení neviditelné tajné policie. Pod Baštovým neopatrným zadkem se mohou rodit neviditelné dokumenty jako dráčata z vajíčka a Švýcarsko se může hemžit bamberskými podivíny, kteří by si rádi v Čechách koupili ministerstvo. To vše může být. Co však je podivné a veškerým spiklenectvím celé zeměkoule nevysvětlitelné, je naivita a důvěřivost, s níž postižený Zeman na kufříky a Bambergy celkem pravidelně "skáče". Soudné osobě stačí přečíst si kus kufříku a kus Bambergu, aby řekla posluhovi: Hodějí, pane Bašto, tyto nesmysle do košíku u dveří a příště mi sem takový slátaniny nenosejí." A bylo by po kufříku i po Bambergu. Ateistu Zemana však bozi milují, ranili ho chudáka slepotou.

Grebeníček hlavu nesehne
16.2.1999    Mladá fronta DNES    str. 10    Názory
    KAREL STEIGERWALD        
poznámka 

Minulý týden se památce obětí nacismu poklonil v Osvětimi spolkový ministr Scharping a sto šedesát německých vojáků. Trvalo z různých důvodů čtyřiapadesát let, než k tomu došlo. Pro Grebeníčkovy komunisty, kteří chtějí dávat najevo, že jsou už jiní, by to mohl být jakýsi inspirující moment či alespoň námět na výlet. Nynější komunisté, předělaní v jiné, by mohli navštívit například místa jáchymovských koncentráků a poklonit se tam. Památce Milady Horákové či faráře Toufara mohli by věnovat sympozium na téma "Již nikdy nedopustíme, aby...". Kdo si libuje v makabrálních výjevech, mohl by Grebeníčka vybídnout i k tomu, aby poprosil za odpuštění také zavražděné komunisty Slánského a spol. Mohlo by se celé politbyro k pietnímu aktu vypravit kamsi na silnici k Benešovu, kde byly ostatky popravených vysypány. Mohli by tam někde položit skromnou třešničku. Nemuselo by jít o žádné patetické gesto, nýbrž jen o obyčejný projev účasti s osudem zavražděných. Můžeme se ovšem vsadit sto ku jedné, že nic takového naši komunisté neudělají. Nad rovy zrádců a agentů imperialismu Grebeníček hlavu nesehne.

Zašumí, prsknou a vládnou dál
16.2.1999    Mladá fronta DNES    str. 10    Názory
    KAREL STEIGERWALD        
Naši ministři se to asi už nikdy nenaučí - nejsou opozice, jsou vláda! Až do konce svých vládních dnů budou jako zkušení opozičníci útočit, kritizovat, bourat a žalovat. Rozpusťte BIS, řekne někdo náhle. Nebo, když tak, nerozpusťte. U Ostravy mohla by stát atomová elektrárna. Soukromé školy jsou tu pro boháče, tak ať si je platí. Po republice se potuluje terorista. Zakažme přesčasy. Stanovme maximální počet metrů čtverečních prodejní plochy na určitý počet obyvatel! Je zpravodajství Svobodné Evropy objektivní? Těžme uran. Volný sled všelijakých námětů a úvah, které vždy jakoby otřesou veřejností, zašumí, prsknou a zmizí. Ministr se vyjádří, ty čekáš, jak to dopoví, jak vysvětlí svůj cíl, jak myšlenku promění v plán. Jenže ministr nic. Udělá tečku. Čekáš, co bude, a on zítra překvapí jinou prskavkou. Líný tok nesourodých nápadů, které produkuje klábosící mysl, tvoří dohromady obsah vládnutí. Sesadili šéfa BIS - s ostudou. Řeklo by se, šikovné to nebylo, ale už se naštěstí zapomíná. Mají asi plán, nové koncepce, nového šéfa, nové cíle a pustili se do práce. A najednou, jako bychom s Rychetským u karet seděli, utrousí místopředseda vlády mezi řečí, že se BIS rozpustí, že to stojí haldu peněz a pracují tam bůh ví pro jaké soukromníky. To je zpráva jako hrom. Už byl někdo zatčen? Už se vyšetřuje? Ale rozpuštění, vypravuje mezitím dál ministr, by možná trvalo dlouho, možná by bylo snazší tajnou službu předělat. Takto plyne řeč. Típněme retko o popelník a napijme se. Tajná služba, dejž nám štěstí, změní se v jakési Baštovo popluží. Rozpustit BIS - to je podobně razantní myšlenka jako slavné Zemanovo - za pět minut jsem je vyrazil ze dveří. Oba silácké výroky mají jedno společné: čím méně obsahu, tím více ostudy. Známe snad nějakou zemi, v níž by ministr řekl, že tajná služba se zprivatizovala a... a tečka, nic, konec? Příští týden se můžeme z úst vlády dozvědět, že české dělostřelectvo je v rukou jakéhosi rumunského soukromníka. Nemusí to hned znamenat, že Bašta dostal chuť na kanony, nýbrž že vláda šumí, prská a vládne. 

Tento komentář vyjadřuje stanovisko listu

Koalice? Na Marsu možná
15.2.1999    Mladá fronta DNES    str. 08    Názory
    KAREL STEIGERWALD        
Debata o příští pravicové vládě je rozhodně vzrušující. Všichni něco říkají. Kasal očekává Klausovy nabídky. Charakterizuje je takto: tvář laskavá, úsměv široký a nabídky velkorysé. Před týdnem na otázku, zda je lidovcům bližší ČSSD, či ODS, odpověděl, že půjdou vždy s tím, kdo jim pomůže prosazovat "sociálně tržní hospodářství". Unie svobody vytvoří většinovou vládu s každým, kdo bude mít proreformní program, směřující do Evropy. Podle předáků ODS je však třeba vyčkat, až se ČSSD ve vládě ještě o něco víc znemožní a až se ti osmiprocentní hadi ještě trošku vychovají. (Čti: Zatím příliš protivně syčí.) Mlynář ještě před pravicovou vládou doporučuje na chvíli velkou smíšenou koalici ODSČSSD. (Čti: Aby se ta odpudivá ODS znemožnila ve prospěch US.) Kasal by nerad, aby koaliční potenciál KDU-ČSL byl zbytečně předem nějakým rozhodnutím omezován. (Čti: Koalici nakonec můžeme, vy ořeši, udělat s každým.) Máme před sjezdy stran, věci zrají a budou ještě zrát, řeknou všichni. Tato hrozivá předpověď může znamenat cokoliv. Například kdyby si strany prohodily své obecné průpovídky, nikdo by to nepoznal. "Sociálně tržní" může být US i ODS, pro Evropu a transformaci je i ministr Peltrám s chotí, zatímco KDU-ČSL ráda počká, až se ostatní strany dovychovají ke konzervativním hodnotám, jak je vždy ve všech svých stranách prezentoval třebas Petr Pithart. Jde o samé obsažné myšlenky. Kdo je čte, má jasno - spory asi potrvají věčně. Jen jednu myšlenku chápou všechny tři strany shodně (KDU-ČSL ne však každý den): Nic strašlivějšího pod sluncem není než vláda Miloše Zemana. Tato společně sdílená, leč nepříliš náročná liberálně konzervativní křesťanská myšlenka je pádným důvodem, aby plodná debata o příští pravicové vládě pokračovala dál tak, jak teď běží. Věci zrají česky. Nás nikdo nebude vychovávat, nám osmiprocentní hadi nebudou poroučet, my svůj potenciál neomezíme! A přitom kdyby nějaký Marťan, který by neznal jejich tváře a nevěděl, co všechno už si provedli, pročetl jejich programy a ideály, řekl by si, z toho by se dala udělat pěkná koalice. Na Marsu možná.  

Tento komentář vyjadřuje stanovisko listu

Možná jen tak mluví
13.2.1999    Mladá fronta DNES    str. 12    Názory
    KAREL STEIGERWALD        
poznámka 

Předseda vlády se domnívá, že ODS uvažuje o vypovězení povolební smlouvy s ČSSD ze strachu před výsledky protikorupční akce čisté ruce. Kdyby se Miloš Zeman více díval na westerny, zvolil by účinnější sled událostí. Je daleko efektnější stát u baru, mlčet, a teprve když je cíle dosaženo, lotr v klepetech, dobru pomoženo, zastrčit kolt a ucedit koutkem úst: Odneste ho, proklatce! Pak teprve se hrdina líně pohne směrem k blondýně, obdivně sledován mexickými rolníky. Zato obtloustlý mluvka, který ustavičně vyhrožuje a jemuž skutek utekl, je buďto sám darebákem (což není Zemanův případ), či komickým pletichářem, který má svlažit nervy pocuchané napínavým dějem. Rada mluvkům - mlčet, chytit, mluvit. Zemanova domněnka má však závažnější obsah. Když se vypoví povolební smlouva ODS-ČSSD, to ona pak přestane konat policie, přestanou konat soudy? Policie a soudnictví musí fungovat bez ohledu na nějaké smlouvy mezi nějakými politickými stranami. Miloš Zeman říká, že tomu tak není, ale neříká, jak vláda zjedná nápravu. Možná však, že Miloš Zeman prostě jen tak mluví a mluví.

Gross se rád prohání  v Mlynářově saku!
12.2.1999    Mladá fronta DNES    str. 13    Názory
    KAREL STEIGERWALD        
Rozruch, který vyvolávají někteří hysteričtí lidé kolem hlasování poslanců Beneše a Brouska, rozhodně není na místě. Svědčí jen o hluboké neznalosti poměrů ve sněmovně. V úterý to zmáčknul Beneš za Brouska (ODS), ve středu zas Kuneš za Snítilého (ČSSD). Jindy to zmáčkne Mlynář nebo Buzková. Mačkání však není jediným sportem poslanců. Často si vyměňují kabáty, do aktovek si navzájem strkají tajná lejstra z cizí partaje nebo svazují kolegům tkaničky u přezůvek. Rádi si také z legrace přesedají. Poslanec ODS si často prohodí místo s poslancem US. Pak se hlasuje a nikdo nic nepozoruje. Kolikrát už zabrousil rozjařený lidovec mezi komunisty či komunistický poslanec do houfu socialistů - a nic! Hejno se zavrtí a ztichne. Podle Buzkové se s tím ani mnoho dělat nedá. Poslanci jsou si často dost podobní a nejsou číslováni. Rozeznat jednotlivé zástupce lidu často nedokáže ani poslanec Kraus, který je poslancem  už devatenáctý rok. Dokonce i on sám je podobný jiným poslancům jako vejce vejci. Často se nerozeznají ani poslanec od poslankyně. Za poslankyni se rád omylem považuje například poslanec Bašta. Vrcholným kouskem je trik se záměnou budovy. Senátor zamíří do poslanecké sněmovny, kecne tam do lavice a hlasuje až do večera. Jeden poslanec pak přebývá, zatímco naproti zas chybí senátor. Úředníci s tím mají plno starostí, ale nakonec se to vždy nějak šikovně setřese, protože jindy mají zas oplátkou naproti o senátora či dva víc.  V zastupitelském sboru platí skautské "Jeden za všechny, všichni za jednoho", případně totéž v levicovém pojetí "Co je tvoje, to je moje". Gross pak lítá v Mlynářově saku a nic se neděje. Poslanci a senátoři jsou také jen lidé a rádi se pobaví. Že si to občas navzájem zmáčknou, nemůže jim mít rozumný člověk za zlé.

Mstivé demokratické babičky (až přijde vlk)
11.2.1999    Mladá fronta DNES    str. 12    Názory
    KAREL STEIGERWALD        
Dočkali jsme se pěkné symetrie, která potěší všechny příznivce spravedlnosti. Předseda parlamentu Klaus navštívil nedávno kvůli vydání své knihy v srbštině jugoslávské vyslanectví v Praze. Pobyl tam způsobem, jakým pobývají předsedové parlamentu na ambasádách, patrně pochválil svou knihu a šel. Vyšlo však najevo, že tak podpořil totalitní režim Srbů a plivl do tváře kosovských bojovníků za svobodu. Klaus se bránil jen chabě: vždyť jsem tam byl kvůli knize a řekl jsem jim, že násilí a potlačování odmítám. Nepřátelům Václava Klause je tato výmluva k smíchu. Hravě dokážou, že Klaus krvežíznivého Miloševiče odjakživa obdivuje a masové vraždy mu nejsou nikterak cizí. Příznivci Václava Klause se k události nijak nevyjádřili. Téhož se dožil předseda vlády Zeman. Navštívil v poledne íránskou ambasádu a vypil sklenku na počest dvacátého výročí islámské revoluce. Řekl asi nějaký bonmot a odešel, jako už předsedové vlád odcházejí. On sám však asi předvídal, co jej čeká ze strany nepřátel. Řekl proto hned předem, že Írán je na tom se svobodou lépe než horší Irák, kam by nikdy nešel, zatímco k lepším Íráncům, kde už měli dokonce více kandidátů na prezidenta, šel, protože to zvětší či alespoň uchová obchod. Ovšem nepomohl si. Nahluchlí nepřátelé Zemana se shodli, Irák sem, Írán tam, že Zeman podpořil otčinu světového terorismu a poškodil zájmy republiky. Není divu, sám je takový Saddám! Příznivci Miloše Zemana se k události nijak nevyjádřili. Nejlépe na tom byli společní nepřátelé Zemana a Klause. Ti se ostře vyjádřili v obou případech a poukázali, kam až ty dva darebáky zavedla opoziční smlouva, a podtrhli skutečnost, že nedošlo k novému politickému stylu. Je jasné, že zde žádné výmluvy neplatí. V naší zemi se už pevně ustanovil klan mstivých a nemilosrdných demokratických babiček, jejichž přísné kádrovácké oči nic nepřehlédnou a jejichž hlásky budou vždy určovat, co kdo a s kým smí či nikoliv. Kdyby se političtí předáci dopouštěli jen toho, že někam přijdou a pak zas jdou, byli by ještě zlatí. Nad rykem kádrujících babiček mohli bychom mávnout rukou. Potíž je, že tyto přísně odhalované malichernosti zastírají to skutečně vážné: jaká je opravdu česká politika, skrytá ve stínu mstivých demokratických babiček.  Je to jak s tím pověstným pasáčkem - pořád slyšíme vlk, vlk a jde o hlouposti. Není však pochyb, že opravdický vlk jednou přijde - pokud už tu není - a uslyší ho pak v tom hřmotu politických bezvýznamností někdo?

Vtipně plkat brzy už omrzí
9.2.1999    Mladá fronta DNES    str. 12    Názory
    KAREL STEIGERWALD        
Pozornější čtenáři si zajisté již povšimli, jak obtížné je v dnešní době zdržet se posměchu a trpké jízlivosti a napsat nějaký opravdu vážný komentář. Skutečnost sama zabraňuje pozorovateli dívat se na svět vážně a vnucuje mu jakýsi plebejský po šklebek. To je zlé. Pošklebování samo nestačí. Ti, jichž se týká budování státu, vědí, že z pošklebků se vybuduje jen stará bačkora, nikoliv stát. Například: socialisté jmenují do komise o církevních problémech komunistu. Rozumnému pozorovateli to přijde hloupé. Církvi také. Proč to socialisti dělají? Musí přece vědět, že církevním činitelům nebude dvakrát příjemné bavit se se zástupcem jejich rozchvatitelů a zhoubců. Je jediný důvod socialisté se chtějí komunistům zalíbit a církev dožrat. Pozorovatel se zastane církve proti zlomyslníkům - proč si mají veřejně činní lidé dělat naschvály? Aby se to však nepletlo, církev jmenuje za sebe do téže komise také komunistu! Je to církev, takže říká: Komunistu s pokáním! A tu je po komentáři. Můžete, chcete-li, napsat frašku se šašky. Čtenář sám umí vyjmenovat celý sled podobných událostí. Tvoří dnes obsah naší politiky, ačkoliv by byly spíše vhodné jako náměty pro šašky. Příčina je nasnadě. Vedoucí politikové odešli od vizí a ideálů k tuponosým soubojům. Neustále opakují několik pouček o nutnosti dokončit transformaci, o konci konfrontace a nové politice bez ideologického omezení. Přitom opak je skutečností. O transformaci se nikdo vážně nestará a žádné plány dalšího postupu nepředkládá. Konfrontace nekončí, nýbrž teprve, nože ven, pořádně začíná. Politici možná předvádějí méně ideologie, jak tvrdí, zato jejich omezenosti se žádné meze nekladou.  Už by se chtělo, a v předjaří dvakrát tolik, rozebrat něco fortelně promyšleného. Ale zdá se, že politici měli plán nicotností svého politického počínání vyhubit komentáře jako žánr - jedním vrzem i s těmi protivnými komentátory. Asi jim to vyjde, vtipně plkat o jepičích činech brzy omrzí i toho nejotrlejšího komentátora.

Mečiarizace krok za krokem
9.2.1999    Mladá fronta DNES    str. 12    Názory
    KAREL STEIGERWALD        
Hle, čtěme: Policie naznačuje souvislost mezi slavným "kufříkem" Miloše Zemana a sérií výbuchů v automobilech. K obvinění konkrétních lidí (padělatelů Zemanova kufříku) však zatím chybějí důkazy. Z taktických důvodů se policie také nemůže víc vyjádřit. Rozhodně se však jedná o jakési souvislosti. Jsou zde také všelijaké nitky a možná, že se už ví, kdo za ty nitky tahá. I Bašta to asi už ví: pravicoví lidé. Zeman něco tuší. Měl by být rád, že se na trapas s kufříkem pomalu zapomíná. Místo toho asi vstoupí prožluklý kufřík do nějakých nových bojů, jejichž smysl nebude nikomu jasný. Čekali jsme, že jednou konečně politici přestanou svými popletenými předpověďmi suplovat práci policie, ale dopadlo to opačně. Policie jako by přebírala ponuré věštby politiků-dobrodruhů. Mluví temně a záhadně, naznačí, nepoví, a přitom řekne dost. Jsme přímo rovnýma nohama v procesu mečiarizace krok za krokem. Kufřík plný pitomostí a atmosféra výbuchů, tajných spřísahanectví a tajných vyšetřování, jejichž výsledkům bychom se divili, kdybychom je znali.  Příznaky mečiarizace jsou tyto: častá bombastická prohlášení, která víc než o zdravém rozumu svědčí o činitelově nezkrotné odvaze. Hloupé, ale udivující výroky, které ukazují, jak se činitel nechává strhnout svými nápady. Zvláštním souborem příznaků je fascinace "tajnými službami", provázená ustavičným obviňováním tzv. "nepřátel" a nadprodukcí všelijakých nejapných zápletek. Činitel se začíná tvářit zavile a obklopuje se blázny. Netušil, že je vše tak prohnilé. Naštěstí pojme úmysl věci napravit a založí komisi. Soudný člověk obvykle reaguje banální větou: "To snad ani není možné, že by to byl takový pitomec." Má proto sklon myslet si, že na tom všem přece jen asi něco musí být. Tak se mečiarizace stává skutečností. I policie už záhadně říká: Je to tak, třebaže to nevíme. Zeman uvěřil před časem v kufřík. Tož musí věřit dál. Ve spálenou zem, výbuchy, ve spiklence, agenty a vlastizrádce. V co věříš, to se ti také děje. Směšné postavičce Baštově nebudeme se už dlouho jen tak smát. 

Tento komentář vyjadřuje stanovisko listu

Jankovcová versus Kraus (návrat jedné ideje)
5.2.1999    Mladá fronta DNES    str. 12    Názory
    KAREL STEIGERWALD        
Některé ideje jsou věčné a vracejí se. Je tomu právě padesát let, co ministryně Jankovcová spustila akci "sběr odpadků" a je to necelý týden, co poslanec Kraus spustil akci "zdanění prostitutek". O co tehdy šlo? Gottwaldově vládě chybělo osm milionů korun na sociální péči. Těch osm milionů se nacházelo na půdách, ve sklepích, na dvorcích, zkrátka všude, kde se válely nějaké odpadky. Jankovcová chtěla dostat ty odpadky do sběru a získat oněch chybějících osm milionů. Dnes jde o velmi podobnou věc. Zemanově vládě chybí třicet až šedesát miliard. Poslanec Kraus (ČSSD) není tak naivní jako Jankovcová, nespoléhá na starý papír, nýbrž na odpad spíše jaksi lidský - na prostitutky. Pokud si ale někdo představuje, že Kraus prostitutky nějak mazaně připojí k ideálu všech sociálních demokratů, k registračním pokladnám, aby doslova ani ptáček neuletěl - chlap, cink, daň chlap, cink, daň -, mýlí se. Kraus postupuje mazaněji. Jedna žena krát deset chlapů krát tisíc korun krát dvacet nocí krát dvanáct měsíců. Z toho už daňový odborník patnáct miliard vyždímá. Jankovcová tehdy rozpoutala perverzní kult vzývání sběrných surovin. Dalších čtyřicet let se komunisté oddávali blouznivým představám, jak z odpadků vznikají nové krásné věci pro pracující. Mnohé výrobky se tehdy mezi lidmi ani neohřály - sotva je někdo vyrobil, vyslídili je pionýři a šup s nimi do sběrny! A počítalo se: deset milionů, pět set litrů, tři sta procent, dvacet kilo na osobu, v lednu předběhneme Anglii! Podobně je na tom Kraus. Třicet tisíc prostitutek, tři sta tisíc prostitutek. Krát dvacet, cink, cink, patnáct miliard! Když půjdou sociální demokraté dvakrát, naskočí rozpočet o tři miliardy! Komunisté se vždy vyhýbali planému pofňukávání. Říkávali, že je třeba problém popadnout za pačesy. To si Kraus zapamatoval. Říká: "Měli bychom problém vyřešit a přestat uvažovat, zda je etické, aby do státní pokladny proudily peníze získané za prostituci!" Cink chlap, cink dva. V kantátě národního umělce Skály (1951) se zpívá: Jsi-li dobrým Čechem, vytři si zadek mechem. Ten kousek papírku nech nám tady na sbírku. Dnešní doba je střízlivější. Místo vzletu básníka přichází heslo reklamního šíbra: Chcete vyrovnaný rozpočet? Pošlete svého muže večer na ulici!

Bašta předmětem senzační soutěže o ceny!
4.2.1999    Mladá fronta DNES    str. 11    Názory
    KAREL STEIGERWALD        
Není už dne, aby ministr Bašta něčím nezaujal. Jen namátkou poslední dva rušné dny: důstojník StB v popředí akce čisté ruce, Bašta vznáší podezření, že potíže s Vulterinem zavinily východoevropské tajné služby, a jmenuje nové akce čistých rukou, které policie bez ohledu na Baštu již vyšetřuje. Závěrem Bašta zlobně říká: Jděte s takovými otázkami do... třeba na dvorek.  Je tedy zcela nepochybné, že neúnavný ministr si již zaslouží i čtenářskou soutěž, kterou tímto vyhlašujeme. Soutěžit mohou čtenáři ve dvou disciplínách. 1. Co nejzajímavějšího provede Bašta v měsíci březnu? 2. Co se stane zajímavého Baštovi v měsíci březnu? Odpovědi pod značkou Baštoviny přijímá redakce do konce února a v dubnu z nich vybere ty, které se nejvíce přiblížily skutečným Baštovým příhodám, jak se ministrovi v březnu stanou. Autor vítězné odpovědi v kategorii 1 obdrží brož ve tvaru kdákající slepice z falešné platiny (oblíbený maskot tajných služeb). Vítěz kategorie 2 získá neviditelný stříbrný odznak tajné služby s odposlouchávátkem. Všichni čtenáři, kteří nám odpoví, dostanou miniaturní sošku ministra Bašty v kancelářské velikosti (poprsí, barvená sádra, výška 0,1 mm).   (P. S. Čtenáře bude jistě zajímat, že o účast projevil živý zájem sám Bašta, který o soutěži už ví, ostatně jako o všem, a své správné odpovědi ihned zaslal. Tak uvidíme, kdo to vlastně vyhraje.)

Tetovaný na duši
4.2.1999    Mladá fronta DNES    str. 10    Názory
    KAREL STEIGERWALD        
poznámka

Akce proti tetovaným zdravotním sestrám je rozhodně správná věc. Kdo navštěvuje častěji zdravotnická zařízení, dobře ví, že o tetovanou sestru tam doposud prakticky nezavadil. O to chvályhodnější je boj ministerstva. Bojovat proti nějakým škodlivým jevům, to umí každý tuponosý úředník, ale pustit se do boje s něčím, co není, to už něco je! I když i to se po ministerské akci může zlepšit. Zdravotníci si výnosu o tetování jistě již povšimli, a ne-li, četli o něm v novinách a třeba se do toho pustí. Tetovat se nakonec mohou navzájem, jsou to zdravotníci!  Jevů, které nejsou, je víc a vláda proti nim ještě nevystoupila. Je to škoda. Jak by se pěkně vyjímalo vládní nařízení, kterým se zakazuje pobyt kojenců mladších pěti dnů na lyžařských sjezdovkách nebo používání brnění v plaveckém výcviku mládeže. I ten ministr David, až si jednou přečte tetovací rozhodnutí, třeba se tak rozvzteklí, že zvolá: Sám se dám tetovat na zadku na dvorku, vy pitomci! Lidé totiž tvrdí, že David tetován dosud není. Nemají však zcela pravdu, tetován je, ale jen na duši. A to není tak vidět.

Ostuda logicky mezinárodní
2.2.1999    Mladá fronta DNES    str. 12    Názory
    KAREL STEIGERWALD        
V Praze žije muž, který má buďto nějaké svoje jméno, či se jmenuje jinak. Je buďto homosexuálním agentem Britů, nebo ne, a napsal Baštovi dopis o Vulterinovi buďto jménem britské tajné služby, nebo jen jménem svým. Tak, či onak račte tyto povídačky luštit! Ministr Kavan existenci nějakého britského agenta popřel a také rozumně upozornil, že žádní Britové se do našich tajných služeb nepletou. Tomáš Kadlec z Národního bezpečnostního úřadu agenta naopak zná a lituje, že byl vyzrazen, protože mu nyní hrozí smrt. Bašta ubezpečuje, že Vulterin byl odvolán na základě oficiálního dopisu Britů. Podle Vulterina šlo o dopis neoficiální, podle zdravého rozumu by Britové měli velmi rychle odmítnout nařčení, že u nás regulují nějakými dopisy obsazování šéfů rozvědek, natož že to dělají z vlastní píle jejich zdejší homosexuální agenti. Tato ostuda se bude nyní nějaký čas bezvýsledně řešit. Dá rozum, že na úkor potřebnějších záležitostí. Všelijací Vlčkové budou vypouštět své bezobsažné polozprávy, Miloš Zeman k těmto hloupostem zaujme stanovisko nemilosrdného hromburáce a Cyril Svoboda bude s úsměvem tiše říkat: "Vyšetřit, padni komu padni." Možná i prezident chmurně řekne, že by šlo o závažná podezření, pokud by se potvrdila. Čeští politici už dávno objevili tajemství, že tajné služby jsou užitečné i v zemi, kde se jich chválabohu nikdo nebojí. Lze o nich beztrestně prohlásit cokoliv - nějak obvinit či namočit někoho a nic nemusíte dokazovat, nic se nikdy nebude vyšetřovat, však jsou to služby tajné. Objev učinil před lety Jan Kalvoda (Sledují mě!), přidal se Josef Lux (Sledují i mne!). K dokonalosti jej dovedl právě geniální Bašta, jehož vnitřní plodivé síly hloupé aféry kolem tajných služeb jen rodí.(Slavné kufříky!) Proto jej logicky Zeman udělal ministrem právě tajných služeb, a proto máme konečně aféru mezinárodních rozměrů. Vulterin sám se propouští takto: 1. Na shledanou a moc děkujeme. (Našli jsme lepšího nebo svého.) 2. Zatčení, obvinění, vyšetřování, soud. (Porušil zákon.) Bašta volí obvyklou třetí možnost: ohromnou haldu drbů a rozporuplných nařčení. 

Tento komentář vyjadřuje stanovisko listu

Bezostyšnost, ale čí vlastně?
30.1.1999    Mladá fronta DNES    str. 12    Názory
    KAREL STEIGERWALD        
Miloš Zeman se nebojí. Just vám vrazím do komise komunistu, vy papeženci! Just udělám z Bašty ministra, vztekněte se, just i z Grégra! Patrně by udělal ministra i z koně - a prošlo by to! Je to vskutku zvláštní bezostyšnost. Sociální demokracie pro svůj program nezískala většinu. Sestavila vládu menšinovou. Menšinové vlády vznikají za zvláštních situací a obvykle vládnou zvláštně. Stručně dalo by se říci při zdi. Své ideály ponechávají na lepší časy - až budou mít ve sněmovně potřebnou většinu. Ne tak Zemanova vláda. Ta si ohlávku nasadit nedá. Energicky zavádí jakousi novou civilizaci, která však čpí starými časy. Hospodářskými představami počínaje a třebas pohledem na soukromé školy konče - podivuhodná změť starých nápadů, nahodilá kombinace pozdně reformního aparátnického komunismu a žoviálního hněvu buřiče Tondy Zákolanského. Míváme všelijaké vlády národních spás, porozumění či záchran. Zeman nám nabídl vládu sebevrahů, ale zmýlil se, jde o vládu starodávných strýců, kteří se vztekají na Svobodnou Evropu a chtějí "zestátnit boháče". Co před sto lety čpělo hněvem revoluce, dnes páchne směšností. Třetina voličů to však chce. Dvě třetiny, řekněme s lišáctvím lidovců, nikoliv. Bezpochyby je to od Zemana bezostyšné nutit socialismus všem - a celý, ne třetinový kousek. Hloupý však, kdo by nezkusil vytřískat ze situace, co se dá, když se dá. Třebas povládne deset let a vydráždí parlament k takovému socialismu, až se nám bude tajit dech. Laskavý čtenář asi už ví, jaké bude finále. Zeman vládne, jak sliboval, na to si nemůže nikdo stěžovat. Možná i lépe než říkal krkem kroutí nejen bývalé vládě, ale nám všem. A to, co se politicky hemží a sténá a zuří napravo od něho, jaká tam je bezostyšnost? Tato: většinu v parlamentě mají, co je Zeman zač, dobře vědí - ale vládne on. A prozíravě - čím divočeji do toho řeže, tím snaživěji se ti napravo od něho navzájem vybíjejí. Utěšený pohled. Žel jen pro někoho. 

Tento komentář vyjadřuje stanovisko listu

Bašta jde po špičkách
27.1.1999    Mladá fronta DNES    str. 12    Názory
    KAREL STEIGERWALD        
poznámka

Anonymně podal jeden z tajných členů Baštovy tajné komise, které už samozřejmě každý zná jménem, trestní oznámení na Ježka. Je to rázné vykročení správným směrem. Potíže dělá představa, jak anonymní trestní oznámení ve skutečnosti proběhlo. Do kanceláře, kde se ta oznámení přijímají, vešel fyzicky kdo? Pseudonyma vejít si představit dokážeme, zamaskovaného chlapa s falešným průkazem, ale anonyma? Je to podivná a znepokojující novinka. Anonym vejde, otře si boty a řekne, já jsem nikdo a tady trestně oznamuji něco na Ježka. Nebo to dá písemně, když je anonymní? Ono už neplatí - anonymy do koše? Asi se to všechno děje dialekticky podle té básničky z padesátých let: Nepřítel chodí po špičkách, abys ho neslyšel, a když někam přijde, dělá, že nepřišel. Ostatně, co je to za anonyma, když ho Bašta zná. Dříve se říkalo anonymní udání, dnes anonymní trestní oznámení. Dnes trestní oznamovatel, dříve takový spíše jako udavač. V tom je určitý zrychlený vývoj logického řetězce: tajní členové komise, anonymní trestní oznámení, tajná policie, anonymní soudce, tajný rozsudek. Jen poprava by zůstala veřejná, pro příklad školní mládeži. I sám ministr Bašta (to podivné Bašta - není to také nějaký anonym?), objevitel této novoty, měl by se ponořit do tajemného krytu a my jen podle veřejných poprav bychom si tiše šeptali: to tajný zákon kdesi tiše pro nás pracuje. A představovali bychom si Baštu, an přichází po špičkách ku zločinu a dělá, že nepřišel.

Lidovci upisují smlouvy
23.1.1999    Mladá fronta DNES    str. 12    Názory
    KAREL STEIGERWALD        
Lidovečtí předáci vždy slynuli ne vroucí vírou či laskavostí velebníčků, nýbrž mazaností, s níž se ani neztratili, ani nenamočili. Křižují s vyvinutým smyslem pro přežití českou politikou už celá desetiletí, schopni spolupráce s kýmkoliv, neschopni jakéhokoliv čitelnějšího signálu. (Vždyť oni se, kristepane, pořádně nenamočí ani s Bohem!) Tuto nečitelnost charakterizují originálně: Jsme strana středu, jsme pro sociálně tržní hospodářství, jsme třetí pilíř svobody se státní účastí. Ve skutečnosti je nečitelnost nezbytnou startovací plošinou pro prudké manévry a plíživé změny kursů, které nezasvěceným mohou připadat jako licoměrné převlékání postojů. Lidovcům však odjakživa přinášejí životadárnou vláhu, jaká prýští jen z účasti na moci, kde pobyli, všem převratům navzdory, bezmála století. Vzpomeňme jen impozantního stěhování z Národní fronty do vlády mezi pravicově liberální konzervativce po roce 1990, kam se sice nehodili, kde však byla moc. Dnes můžeme sledovat stěhování opačným směrem - od pravice na levobok, kde citlivé nosy zas větří pach moci. Během této operace jeví se lidovci jako větší chameleon než obvykle. Je to optický klam - těleso se sune jak píďalka. Zatímco hlavy už jsou doma nalevo, zadky dlí ještě vpravo. Může se tak dvojace jevit nejen těleso, ale i oba přední jednotlivci, Kasal, Svoboda. Zadky tam, hlavy jinde. Zítra třeba obráceně - nic ale neukazuje, že přesun nedokončí. Mají jediný problém, jak přiznat, že dnes jsou socialisté, byť křesťanští. Že jejich nejbližším politickým spřízněncem jsou socialisté demokratičtí a, bůh nás netrestej, polepšení, pokání činící a dobroplodní socialističtí komunisté. Najít sílu vypustit konečně z úst to osvobozující: Dejme komunistům třebas vnitro a kulturu a hned budeme mít pevnou a spolupracující levou vládní trojkoalici. Je otázkou času, kdy lidovci tuto odvahu naleznou. Do té doby možná ještě upíší i smlouvu se čtyřkoalicí, či s kýmkoliv. Kdo jiný než lidovci by měl více věřit, že čerti neexistují? Ani rudí, ani bílí, ani zelení. Každému se dá někdy něco upsat. Chudák Ruml.

Legislativní bitka
21.1.1999    Mladá fronta DNES    str. 10    Názory
    KAREL STEIGERWALD        
poznámka 

Legislativní smrští kdesi mezi ministerstvem kultury a legislativní radou poletuje i novela tiskového zákona, o jejíž podobu hodlá ministr kultury Dostál s vrchním legislativcem Rychetským bojovat až do konce. Bude to rozhodně boj napínavý. Dostál slibuje že "nesrazí kufry", zatímco legislativní rada vyčítá novele, že "v rozporu s mezinárodními úmluvami nepočítá se zákazem vydávání periodik, která podporují fašismus a rasismus nebo šíří dětskou pornografii". Pozorný čtenář se podiví. Oč se to vlastně přou, když na uvedené zrůdnosti paragrafy už dávno máme? Pozorného antikomunistu to dokonce zarazí: Tak vida, komunismus je na tom už zas lépe. Ačkoliv by patřil kamsi mezi fašismus a pornografii dětí, není opět zmíněn! Představme si antifašistu, jak čte: "... vydávání periodik, která podporují komunismus a dětskou pornografii..." Fašismus opět není zmíněn! vzkřikl by antifašista dotčeně. Ale nevzkřikne, protože na fašismus se nezapomíná. To jen komunismus má jakousi výsadu, protože měl lidské ideály. Hádejte ale, říkají primitivní antikomunisté, které z těch dvou hnutí pobilo víc lidí? O to se ovšem Dostál s Rychetským nepřou.

Školo, ty dílno lidskosti
20.1.1999    Mladá fronta DNES    str. 12    Názory
    KAREL STEIGERWALD        
Když habsburská rodina v sedmnáctém století zavedla všeobecné kratičké vzdělání (trochu číst, trochu psát a počítat do deseti), netušila, že odstartovala konec epoše nevolnictví. Úměra "čím více vzdělání, tím více pokroku" slavila pak dvě staletí úspěchů. Vzdělání krylo se s pokrokem a představitelé útlaku, jako například jezuité a komunisté, slídili po knihách. Ukázalo se, že pravdivé poznání je mocné a že vzdělání porazí pluky četníků. Proti bídě, proti útlaku a válce - postav vzdělání! Dej lidu žárovku a knihy a on sice nejprve čte, ale záhy setřese okovy útisku. Ukázalo se také, že věc je složitější: vzdělání se naopak může postavit jezuitům či komunistům do čela! Nepochybně nejvzdělanější národ na světě, Němci, vybral si nacisty i s nevzdělaným Hitlerem. Nejobludnější vrahoun planety, kambodžský Pol Pot, byl doktorem filozofie na Sorbonně. Vědět, znát a rozumět je jedním z největších objevů lidstva. Vzdělání však člověka před ničím neuchrání. I vzdělaný člověk se dopustí všeho. Přesto má vzdělání vysoký kredit. Může zlepšit život a přinést bohatství. Zvídavé duchy spaluje mučivým žárem poznat, to je něco! Ale jediným vážným smyslem vzdělání je osvojit si svobodné návyky poznávání, myšlení a jednání. Co pozorné postkomunistické občany bije do očí, nejsou znalosti, nýbrž neokázalá sebejistota západních lidí přivyklých samozřejmosti svobody. Toto by měla česká škola učit. Všichni víme, že to doposud neumí. Prodlužovat dnes povinnou školní docházku znamená prodlužovat to, co je třeba změnit. Škola neupevňuje důvěru žáků ve vlastní schopnosti a naději na dobrý život, nýbrž produkuje ustavičný "školní stres", neboť proměna člověka v robota se znalostmi je bolavá. O slabinách školství vědí mnozí učitelé víc než my. Na škole, kterou jsem kdysi navštěvoval, býval vzletný nápis "Školo, ty dílno lidskosti". Později lidskost komunisté odstranili. Z fasády i ze tříd. Vraťme ji tam, to je hlavní úkol. Docházku pak prodloužíme tak jako tak, donutí nás potřeba. 

Tento komentář vyjadřuje stanovisko listu

Lipany Jana Rumla
19.1.1999    Mladá fronta DNES    str. 11    Názory
    KAREL STEIGERWALD        
Zatímco předseda US včera navštívil ves Lipany, vystoupil Petr Matějů s prohlášením Rumle a Pilipe, odstupte! Důvodem k tomuto kroku je strašlivá role Jana Rumla a Ivana Pilipa v korupční aféře Třineckých železáren a také podezření, že Unie svobody vlastní tajné konto v Monaku. Podle Pilipa, který o korupci také slyšel a prohlášení podpořil, by konto mohlo být i v Dánsku nebo Polsku. Exministr Vodička, který se k tomu nějak nachomýtl, připomněl, že o polské stopě se mluví již delší dobu. Nemohl si však vzpomenout kde. Domnívá se, že polské konto US by mohlo být totožné se švýcarským kontem ODS. Pilip to prý halt vzal tenkrát v tom fofru s sebou. Pilip odmítá Vodičkovo nařčení a žádá Rumla, aby se vzdal nejen funkce, ale i manželky. Bylo by to čestnější. Sám si ovšem manželku ponechá. Protestoval totiž už dávno proti podceňování právních aspektů transformace, ale nebyl ve straně vyslyšen. Na otázku novinářů, v které straně, odpověděl, že v obou. Policie existenci tajného konta US nepotvrdila, ale také nevyvrátila. Podle policistů, kteří jsou o celém případu informováni, je vše tak důmyslné, že nebude nic možno odhalit. Neblahá role Rumla je přesto nepochybná. Policie má důkazy, které by potvrdily, pokud by je někdo potvrdil, že vyšetřování je pravděpodobně vedeno správným směrem. Prozatím je však policie nezveřejní, protože je krom Pilipa nikdo nepotvrdil. Ani mítink na podporu Jana Rumla, který se nečekaně vrátil z Lipan, se nevydařil, třebaže dopis dvouleté dcerky "Tatínku, věříme ti" přítomné dojal. Proti mítinku se ohradil i prezident republiky. Dvouleté děti a psi do politiky nepatří, pravil rozhořčeně. Zmínku o psech později popřel. Dnes založil Matějů novou stranu s programem "Kdo nekrade, nemusí lhát". Jako první vstupuje do nadějné strany všudypřítomný Vodička. Odborníci panu Matějů nezávidějí. Na podzim jej čeká nepěkná aféra s bulharskými meruňkami a poté rozpad strany na dvě. Dnes také vystoupila ze čtyřkoalice morálně otřesená KDU-ČSL a založila s poslední mravně neposkvrněnou stranou koalici kazatelny a sekretariátu. Podle Kasala jde o kombinaci křesťanského komunismu a sociálního trhu, což je prý v Evropě i v bibli normální.

Co po tom všem zbylo
16.1.1999    Mladá fronta DNES    str. 12    Názory
    KAREL STEIGERWALD        
Státní rozpočet bývá nejzajímavějším dramatem politické sezony. Má to srozumitelný důvod - všechny politické plány, záměry, sny a kšefty jsou v něm vyjádřeny velmi jasně, v penězích. Vládní pokrok má pak tuto podobu: kolik se komu sebere, kolik se jinému dá. Vlády si rády představují, že technikou "brát a rozdat" vzniká blahobyt. Jednou za rok se musí politici, kteří milují spíše vzletnou řeč mlžných přívlastků, vyjádřit jasně. Boj o rozpočet je vždy bojem o směr, o tendenci, o pohyb společnosti až do příští krize. Místo lákavých řečí přicházejí strhující vize miliard. Zde se politici cítí asi nejvíce jako vojevůdci dějin. Jak omamující hektarová politika. Sto milionů do chemie, dvě miliardy na sever! Smyslem boje o rozpočet je vítězství vlády, nebo pád. Nic z toho včera v Poslanecké sněmovně ČR. Rozpočet schválili po jakémsi mrmlání krom vládních poslanců též komunisté a lidovci. Pro poslance US je hlasování lidovců podnětem k úvaze, co dál se čtyřkoalicí. Lidovci hovoří o sobě, jak jinak, jako o uvážlivých státohospodářích. Dokazují to tím, že do rozpočtu vnesli různé návrhy změn, které nám mohou být vcelku jedno. Podobně důležitě se tvářili komunisté. Také vznášeli návrhy, šťastní, že jejich náhle potřebný hlas stoupá nahoru. Rádi jsou jistě i poslanci ODS. Teď už si nikdo nemusí pokládat otázku, jak by asi hlasovali, kdyby je nepředešli horlivci z KDU-ČSL. Kdyby měl rozpočet neprojít, byla by ODS opravdu proti? To je pěkná otázka. Být lidovci více mazaní, počkali by a nechali odpověď na ODS. Byla by pak proti rozpočtu? A co by se asi stalo? Jen provizorium - no a co? Zeman se musel příjemně bavit. Mohl pozorovat, s jakou dovedností se kdo stará, aby rozpočet prošel. Obě opozice, ať už jejich předáci říkají, co chtějí, neměly jinou možnost než rozpočet, byť mizerný, pustit. Nějaký rozpočet být musí. Zeman se může výsměšně ptát: Umějí opoziční páni sestavit jinou vládu s jiným rozpočtem? A může říci: Nejprv se naučte, páni, dělat vlády. Zatím v rozpočtu poznáváme jen v Čechomoravě známou metodu - negativní výběr. Ne, co se umí, nýbrž co po tom všem zbylo. 

Tento komentář vyjadřuje stanovisko listu

KSČM, chválabohu při starém
15.1.1999    Mladá fronta DNES    str. 10    Názory
    KAREL STEIGERWALD        
KSČM vzdala boj proti vstupu České republiky do NATO, řekl novinářům předseda Grebeníček. Je to pokrok! Jakmile KSČM dořeší další drobnosti - kdy se vzdát marxisticko-leninské filozofie, kdy zavrhnout učení večerních univerzit o zostřeném třídním boji a dědictví J. V. Stalina, vznikne u nás konečně ona chválená "moderní levicová strana evropského typu". Pryč bude Marxův Kapitál i Lysenkův trávopolní systém. Do dějin s Leninem odejde Mičurin, Trocký i metoda zedníka Zlobina. Se všemi těmito věroukami a postavičkami se předseda Grebeníček rozloučí, aby dal přednost... čemu?  Z dějin je zřejmé, že komunismus buďto je celý, či není vůbec. Krvavé boje proti revizionistům, ono pověstné stalinské a gottwaldovské vraždění straníků nebylo nahodilou zlovůlí vládců, nýbrž zcela racionální ochranou komunistického celku - stéblo z něj vyjmi, přidělej mu nějakou glasnosť a zřítí se ti sama stavba. To dobře vědí i čeští komunisté. Proto je jim tak zatěžko podnikat nějaké ideologické hokusy pokusy, a proto jsou tak - neochvějní. Vzdát boj proti NATO znamená rozviklat celou "stavbu míru" a couvat, až z komunismus nezůstane víc než nějaký soft sociáldemokratism - a takovou socialistickou partaj už tu máme. Grebeníčkovský revizionismus by se v ní darmo rozplynul. To ovšem Grebeníček dobře cítí. Hned se ohradil proti pokusům chápat "smíření s NATO" jako "přehodnocení postoje". Postoj trvá. Důkazem přečetl jakýchsi 12 tezí o přístupu komunistů k NATO a připomněl starý komunistický blafák "všeobecného a úplného odzbrojení" a "odhalování skutečných záměrů USA". Nějakého přerodu KSČM nemusí se nikdo obávat. Sám Grebeníček objasnil, že KSČM je realistická strana, která se v žádném případě nesmiřuje, nýbrž jen bere na vědomí a reaguje nově, s modifikovanými přístupy. Po sjezdu strany tohle všechno bude platit deset let. Takže, chválabohu, vše při starém. U Grebeníčka bude si NATO dál stát bledě, byť modifikovaně. Ovšem Kominterna, Informbyro, to by bylo jiné kafe. 

Tento komentář vyjadřuje stanovisko listu

Kdy už se zalkneme
14.1.1999    Mladá fronta DNES    str. 10    Názory
    KAREL STEIGERWALD        
Někteří politici fascinují i tím, jak důsledně jsou ochotni se ztrapňovat, ačkoliv nemusí. Miloš Zeman se vším, co má sám za sebou, mohl neutrálně říci, že pan Pilip nemá dobré informace nebo že to pěkně popletl. Měl by pokoj, kdyby Pilipovy nesmysly nechal Pilipovi. K brutalitě veřejné politiky by nemusel přidávat polínko. Miloš Zeman raději nahrubo přitesaným banálním úsudkem, že Pilip je nejprolhanější poslanec, přivolal vzpomínky na vlastní slavné drby, jimiž mohl by se Pilipovi rovnat nejen tvořivostí, ale i charakterem. Má však k těm drbům zajímavé vysvětlení - předcházely jim "dokumenty". Věří, že je mravně před Pilipem. Velkoryse přehlíží, že dokumenty jeho drby nedokazují. Přesto na drbech trvá dodnes. Rumla považuje za muže, který "chystal státní převrat". Není větší politický zločin, a přesto Rumlovi nabízel Zeman místo ve vládě. Žádné vyšetřování puče neproběhlo, žádné důkazy nebyly, žádné stopy. Ruml klidně vede svou stranu a předseda vlády o něm klidně dál říká, že chystal "státní převrat". Na takové situaci musí být něco nápadné i Zulukafrovi. Hypotézy v mém kufříku nebyly nikdy vyvráceny, libuje si Zeman a připomíná to nejdůležitější: Některé hypotézy se špatně dokazují a vyvracejí. Takovým hypotézám se říká drby a slušný politik s nimi pracuje co nejméně a co nejjemněji. Zeman, snad nerad, podal výstižnou definici bídy naší politiky. Množství hypotéz, které se špatně dokazují a vyvracejí a jimiž se naše politika se zničující vehemencí sytí, není už dávno přiměřené možnostem našich žaludků a samočisticím schopnostem našich duší. My už se z toho hnusu, který se špatně dokazuje a vyvrací, brzy zalkneme.  Miloš Zeman byl jedním z praotců hulvátského politického stylu, o němž s úsměvem říkával: Běžná nadsázka v západních demokraciích, vy zaostalci! Dnes už nemá protivníka. Styl "nadsázek" osvojili si mezitím všichni. Krom komunistů. Ti cudně, bez drbů, přímočaře táhnou na bránu. To je, panečku, zkušenost s mocí! Ostatní se dusí v hulvátství "hypotéz". Je to běžné v rozvinutém srdci Evropy, zaostalci. Nejde ovšem o hulvátství slov, nýbrž duší. 

Tento komentář vyjadřuje stanovisko listu

Marťané, pozor, svítí červená
13.1.1999    Mladá fronta DNES    str. 12    Názory
    KAREL STEIGERWALD        
poznámka

KSČM je připravena podpořit vládu ČSSD a KDU-ČSL. Předseda Grebeníček to vysvětluje: komunisté mají zájem na tom, aby se u nás skutečně něco změnilo. Je to bezpochyby vysvětlení zcela pravdivé. Nikdo nemůže pochybovat o tom, že by u nás komunisté skutečně rádi něco změnili. A to je také důležitá výzva ostatním parlamentním stranám. Chtějí i ony, aby u nás komunisté opravdu něco změnili? Pokud ano, musí dělat s komunisty hlasovací dohody a všelijaké vzájemné chodbové výměny, jak je v parlamentu zvykem. Každá ze stran chce to či ono a pokaždé stojí některé z nich komunisté pohotově po boku - posloužit hlasem, návrhem, či dokonce novou vládu ČSSD a KDU-ČSL tiše podpořit! Nechtějí za to mnoho, jen aby se u nás něco skutečně změnilo. Dnes například říkají, že nechtějí v žádném případě ohrozit chod armády, nýbrž jen zcela nevinně omezit drahé zakázky, sloužící odbytovým zájmům cizích zbrojařských firem, a odmítnout zbytečný penězovod do Bruselu. Marťanům zněly by takové požadavky jistě rozumně. Rozumný pozemšťan naopak zabrzdí a vykřikne: Pozor, červená! - i kdyby stokrát do vlády chtěl.

Čech a Rus
12.1.1999    Mladá fronta DNES    str. 11    Názory
    KAREL STEIGERWALD        
Rusy je nutno obdivovat za to, jak jasnozřivě, s analytickou přesností a s velkým metaforickým gestem rozumějí svému strašnému osudu. Gogolem počínaje, až po dnešek, nepřetržitý sled velkých postav ruské kultury, sled velkých témat a bolestného pochopení ruské tragédie. Rusy je ovšem nutno obdivovat také za to, s jak důslednou netečností z tohoto velkého literárního poznání a uměleckého prožitku nevyvodili pro sebe vůbec nic. Dvě stě let obrovských duchovních výkonů - do větru! Všechno je pořád stejné, vše víří ve věčném kole nehybnosti, žádné užitečné zlepšení. Už i to samo je dalším velkým ruským tématem. Země je ničemná, zbídačená, ale žije určitou imponující velikostí. Česká země je naopak malá, řekne každý Rus a s moudrostí Rusa dodá, že ruská země je velká. Co na to odpoví Čech? Že u Čechů jde o malost ne zemskou, nýbrž duchovní, a pustí se do ropotavého vyprávění o Čecháčcích, o malodušnosti, o závistivosti. O nesvornosti ublížených hokynáříčků, kteří mají Švejkovy plandavé kalhoty spuštěné strachy až někam na kolena. A přidá, že jak si jednou vyskakujeme, tak příště zas podlézáme, a kdybychom prý přišli na nějakou meziplanetární konferenci, hned by nám tam vyvinutější bytosti řekly: Běžte se, chlupáči, ještě tisíc let domů rozvíjet! Chceme do kosmu mezi bytosti, ale chceme také být samá lež, korupce a výhoda. Jednou Klausová ve správní radě ČEZ, podruhé Havlová ve správní radě AMU! Zemanová sedí zatím slušně doma, ale i ta jednou vyrazí! Nemáme už žádnou chuť si sami vládnout, politika samá hanba a neandertálský křik. Tak si ukazujeme tabulku z cizích novin, podle níž jsme nejhorší v niklu i v poezii bez ohledu na to, jak na tom nikl opravdu je. Jediné, co trvá, je prý zářivý duch. Jaký je rozdíl mezi Clintonem a Havlem? Odpověď: Havel by si Lewinskou vzal. Vtipem čelí jiskrný Čech svému hloupému osudu, o víc se nestaraje. Už pomalu jako nějaký Rus.

Miloš Zeman u Domažlic
12.1.1999    Mladá fronta DNES    str. 10    Názory
    KAREL STEIGERWALD        
Slíbil, že němečtí rytíři nedostanou v restitucích ani kamínek, dokud tato socialistická vláda bude dýchat. Je divné, že hned nevyzval vládu ke sborovému zpěvu slavného chorálu. Křižáci mohli dát nohy na ramena jako tehdy u Domažlic. Vláda mohla dosáhnout dalšího vítězství! Nebylo by to nepřípadné. Vždyť Žižka byl také jen drobný zeman. Křižáci se ve skutečnosti jmenují poeticky řád bratří domu Panny Marie v Jeruzalémě. Zeman se drží říznějšího názvosloví němečtí rytíři. Těm dát po papule má lepší středověký břink než mlátit nějaké obyčejné bratry z domu nějaké panny v Jeruzalémě. Nejsme však všichni ve středověku. Odborný pobočník měl by Miloši Zemanovi vysvětlit, že v demokratickém státě existuje právní řád a zákony a z toho plynoucí nějaký postup: jestliže vede někdo (byť by to i křižák byl) u soudu spor o majetek, žádný předseda vlády nemůže naň vzkřiknout: Ani kamínek nedostaneš! Záleží zcela na soudu, jak spor dopadne. Ne Miloš Zeman, nýbrž soud vynese rozsudek a v nalézání toho rozsudku musí mu být zcela pendrek po tom, milý pane předsedo vlády, jaká vláda právě vládne a co komu chce dát a nedat.  Miloš Zeman si myslí, že to pěkně zní: Nic vám nedám! Že se on českým husitům zalíbí. V této zemi, kde politická neutralita a nezávislost soudů je věc velmi křehká, zní to naopak nepěkně. Předseda vlády by měl křižákům domu Panny Marie i soudu říci pardon, že ovlivňoval jejich soudní při. A ostatním ukázat, že i on si už uvědomuje, jaký je rozdíl mezi vládou a soudem. Toho však bohdá nebude, aby se český husita křižákům omlouval. Rozumnější je naostřit sudlici a hrrr, metnout na křižáky nějaký nový bonmot! Například: Chudý křižák přitáhl, chudý křižák odtáhne! Kéž Bůh by však dal, aby v případě, že křižáci svou při vyhrají, nevzkřikl Miloš Zeman veřejně hlasem poklasného: Který idiot to tam soudil, že jsme prohráli? To by pak se soudy a s vládou u nás bylo věru teprv zle. 

Tento komentář vyjadřuje stanovisko listu

Pokrok, který zhorší situaci
8.1.1999    Mladá fronta DNES    str. 10    Názory
    KAREL STEIGERWALD        
Že bychom přec jen nějakou skutečnou vládu potřebovali, ví už každý. Že se u nás tři (možná čtyři) roky takřka nevládne, že se političtí předáci vysilují osobními útoky a malichernými nadávkami, ví také každý. Bývalá koalice končila před časem nejapným rozkladem. Jediným, kdo je dnes spokojen s menšinovou vládou sociální demokracie, je sociální demokracie. Že v této chvíli přijde s výzvou k dohodě o vytvoření většinové vlády i čtyřkoalice, není nijak překvapivé.  Bohužel, užitečné to asi také moc nebude. Čtyřkoalice by o většinové vládě chtěla jednat buďto s ČSSD, nebo s ODS a pak už by se vidělo. Považuje takové stanovisko za pokrok oproti časům, kdy Ruml odmítal ČSSD a lidovci zas nebrali ODS. Je to pokrok, který situaci zhorší. Tehdy byl alespoň kousek z těch stran jasný a čitelný, dnes nabídka "nějak se dohodneme všichni s kýmkoliv" nepřinese víc než další zvýšení politické zášti, vzájemného nevražení a neporozumění. Takto vyhandlované koalice zplodí jen vládu, nikoliv už vládnutí, a budou spočívat jen na "kšeftu s hlasy" a "kšeftu s křesly" a prasknou při prvním náporu.  Politici čtyřkoalice mají asi dobrou vůli k nějakým pozitivním činům, ale udělali by lépe, kdyby místo scholastických kombinací typu "umíme si představit tři koalice", které mají stejnou cenu, jako kdyby nám vykládali, že existuje čtvero ročních období, řekli jasně, kterou koalici ve skutečnosti chtějí. Rozkmit od ČSSD k ODS znamená, že jsou jim ve světle příštího pobytu ve vládě jejich vlastní politické vize a ideje zcela lhostejné nebo že mají tyto vize a ideje dvě - pro každou z velkých stran jednu! "Vyřešit" naši politickou šmodrchanici není obtížné: postačí, když si politické strany ujasní své programy v nějakém jemnějším rozlišení, nežli je všeobecné "pokračovat v transformaci", a pak dojednají koalici s těmi, kdo chtějí realizovat programy podobné. Nic záhadnějšího není zapotřebí. Lidovecký zadek na pravém i levém posvícení nebo koalice ODS a ČSSD nepřinesou nic krom neúspěchu. Politika může být napravo, nalevo, tak či onak, ale nějak. Nijaká být nemůže. 

Tento komentář vyjadřuje stanovisko listu

Kupředu, Vladimíre a Petro!
6.1.1999    Mladá fronta DNES    str. 10    Názory
    KAREL STEIGERWALD        
Fotografie obou mládežníků oběhla celý náš známý svět. Symbol zdravého mládí se stal i symbolem nové nekonfrontační politiky. Kdys zpozdilí političtí nepřátelé, on horuje spíše pro svobodu jedincovu, ona zas je samá lidskost pro lenochy, dnes oba druh a družka. Konzervativně liberální rámě prostořekého Vladimíra ochranářsky objímá levicovou rošťačku Petru. Chrání ji před hněvem nelítostného Zemana? Možná. Možná však ukazuje Petře cestu vpřed, kam oba mládežníci hledí. Ne, tihle dva mladí se neohlížejí zpátky a neztrácejí čas planým vzdycháním po minulosti! Jdou kupředu. Nabrali rozhodně správný směr, protože jen vpředu, před námi je nový, nový svět, kde už nebude místo pro rozmíšky a nenávist, pro krvavé ideologické bitky znepřátelených dinosaurů Zemana a Klause. Kupředu, Vladimíre a Petro! Oba hrdinové na fotografii zpívají. Aby ne. Svět bez pravicových Klausů a levicových Zemanů bude krásný. Ne, v naší vlasti už nikdo válečný požár nevznítí, v naší zemi budou zpívat ptáci. Fotografie také ukazuje, že to bude svět, který patří mládí! Vladimír a Petra, mládí republiky, pro větší radost zamilovaných. Jak malicherně zní v tuto chvíli mrzuté poznámky paní Mlynářové a pana Buzka! K mladé dvojici přidávají se další. Tu běží rozesmátý Lobkowicz, tu zas je pohotově k dílu snílek Gross. Nejsme sami, jsou nás miliony. Rozverné levicové dobráctví spojuje tu konzervativní hospodář s vtipnou šetrností liberála. A zem vzkvétá. I pan prezident má radost. Pryč je starý svět nesvornosti a zkostnatělých ksichtů. Před námi je v dialektické jednotě protikladů moudrý úsměv pravicového hutníka Vladimíra i čtverácký pohled levicové kolchoznice Petry!

Český vzduch na cestě do Evropy
5.1.1999    Mladá fronta DNES    str. 10    Názory
    KAREL STEIGERWALD        
Konečně dobrá zpráva. Už nekouříme síru a kotelny, které se toho ještě dopouštějí, budou uzavřeny k tomu a tomu dni. Velcí producenti zplodin (elektrárny, chemičky, atp.) urazili sedmiletou cestu za splněním přísného "evropského" zákona o ochraně ovzduší. Vzduch nad Českou republikou vstoupil 1. ledna 1999 do Evropské unie! S obyvatelstvem dole pod tím vzduchem bude to asi horší. Ať je měříte horem či dolem, parametrům bruselských byrokratů neodpovídá ani tvarem, ani chutí, ani činností. Je tlusté a vypouklé z bůčků, mírně zapáchá, protože nepoužívá spreje a je také většinou zavile nečinné kdesi u piva, zatímco doma kouří se mu strašlivě z komína! Ovšem, říkejte toto lidem do očí, nepolepší se, nýbrž vesele pod zbrusu čistým evropským nebem hrdě řičí: "Takoví jsme! Eurobyrokrat bude s námi mít pěknou práci!" A jdou přiložit do kamen staré pytle! Jako každá dobrá zpráva má i ta o čistém vzduchu složku špatnou: vzduch nad Českou republikou čistý není. Dusivé a čpící, bíle modravé, jindy zas mastně černé médium, lezoucí z komínů rodinných domků všech měst a obcí, visí nad českou zemí (domov můj) od října do dubna. Co to asi v téhle krásné zemi (domov jejich) čpí? ptají se kolemjdoucí eurobyrokraté. Obyvatelstvo by jim mohlo lišácky odpovědět: "To nic, hloupí Evropané, to jen my Češi v kamnech spalujeme všechno, co hoří - uhelný prach ze sklepa, staré kabáty, pneumatiky, slepičí kosti a kůže z králíků či piksly z umělé hmoty." Fuj. Je nějaký zákon proti tomuto drobnému, zato ale všelidovému ničení životního prostředí líbezné české krajiny (domov náš)? Jaký mají smysl miliardové investice, když každý strýc je hravě zmarní spalováním staré matrace ve svých pitomých kamnech? A jak se může bránit zvůli sousedů ctitel čistého vzduchu? Nijak, zní rozumná odpověď. A k čemu zákon? Pohleďte na ty komíny, kdo by si zákona všímal, vždyť kouří a čpí všichni. Existuje však jiné topné médium, krom zasířeného hnědého uhlí, (a starých kabátů, pneumatik či gumových bot), které mohou obyvatelé venkova zaplatit? Ne. A to je odvrácená stránka pochodu českého vzduchu do Evropy. 

Tento komentář vyjadřuje stanovisko listu

Klaus a Zeman po přípitku
4.1.1999    Mladá fronta DNES    str. 08    Názory
    KAREL STEIGERWALD        
Podle médií se letošní vítání nového roku v našich velkoměstech buďto změnilo v nezřízené běsnění opilých hord, anebo bylo naopak klidnější než v uplynulých letech. Kdo tam nebyl, může si vybrat mezi veselím a běsněním a podle této volby se zařídit. Podobně se může zařídit každý, kdo po silvestrovské půlnoci ještě vnímal přípitek obou nejvyšších zemských předsedů Zemana a Klause. Mohl buďto vidět dobrý signál příštích "lepších vztahů" na politické scéně, nebo na vlastní oči spatřit "politickou pornografii". Na pouličním křepčení lidu i popíjení dvou politiků je nakonec nejzajímavější, že obému můžete rozumět hned na dvojí způsob. Najděte pěknější příklad rázného, ale nesmyslného rozdělení společnosti. Oba předáci neřekli totiž celkem nic - krom obvyklého a poněkud kýčovitého "vemlouvání se" do přízně popůlnočních diváků. Každý snaživější čtenář si může udělat pár poznámek a sestaví podobný sloh: poctivá práce a podvodníci, pomáhat nemocným, pustit v tramvaji staršího, rok šťastnější než ten minulý, lepší nálada, nadvláda rozumu. Masaryk kdysi v podobné situaci říkal mládeži: Cvičte, sokolujte, větrejte světnice. V této vyčichlé kulise předmaturitního slohu si připili "odvěcí nepřátelé, rivalové a sokové", aby se pro jedny stali zdrojem nemístného očekávání "příštího zdravého rozumu" a druhým připravili "opravdový šok". Takový neopatrný vinš, a zvláště v této zajímavě nesourodé dvojici, připomene ovšem něco jiného, co koledníci neřekli - co bude dál? Přesněji - co bude dál po opoziční smlouvě. Její fígle už vyčichávají a možná by mohl vyčichávat už i vztek těch napálených. Jisté je, že vláda se podle opoziční smlouvy stvořit dala, ale vládnout se podle ní dlouho nedá. A protože vládnout je bezpochyby třeba, přinese nový rok něco nového, a pokud nikoliv, nebude u nás i nadále žádného pořádného vládnutí. Myslí to tak ti předáci? Je pěkné, dozvědět se od nich něco o poctivé práci, pohodě, úspěchu, štěstí a vyvětraných světnicích. Rozhodně zajímavější však bude, až řeknou, co oba - a jejich partaje - na sebe chystají. To jest, co bude po přípitku. Jestli něco, nebo nic. 

Tento komentář vyjadřuje stanovisko listu

Dálniční známkou je pětka!
31.12.1998    Mladá fronta DNES    str. 12    Názory
    KAREL STEIGERWALD        
Tento text by mohl vzbudit dojem, že je tzv. silvestrovský. Není, byť tak bude vyhlížet. Od roku 1995 se používají dálniční známky a za celou tuto dobu nebyla žádná vláda schopna si s problémem jehož nicotnost je až oslňující - poradit. I dnes nám všelijací ministři říkají, že to bude trvat ještě nejméně rok, nejméně dva... Člověk by však spíše chtěl ministra, který se takovou titěrností vůbec nezabývá. Ministr - to je přeci vysoký pán, má koncepce a výhledy a velký rozmach a jakýsi až vhled do budoucnosti. Už jen kolik on řídí lidí, ten nemůže zdůvodňovat, proč není možné, aby u nás byly dálniční známky s platností měsíc či týden nebo den. Už proto ne, že i laik ví, že to možné je - byť v obyčejném Rakousku! Vynikající argumenty dává například Peltrám: cena známky je tak strašlivě nízká, že by ministr financí víc ztratil, kdyby zavedl časově omezené nálepky! Bylo by asi ukrutně zajímavé, jak by tento ministr ospravedlnil třebas výrobu dvacetikorun! Jejich cena je také strašlivě nízká - pouhých dvacet korun. "Nálepkových" argumentů vymysleli úředníci celou řadu. Vyvrátit je umí i maličké nemyslící dítě jedinou odpovědí: V Rakousku ty známky mají! Následovat může jen jakási prostomyslná rada. Měl by ministr Peltrám a celý jeho masivní úřad (a jeho předchůdci také) přestat produkovat nesmyslné výroky, rezignovat na vlastní tvořivost a v tom bájném Rakousku se vyptat, jak to s těmi známkami možné je, že jsou. Peltrám ale může být také chytřejší, na všechno se vyfláknout a dát nám jedinou od věků pravdivou odpověď: "Nejsme v Rakousku, vy vořeši!" Jako by se v celé té známkové patálii sbíhaly všechny odpudivé ponorné české neschopnosti a neschopnůstky, které ve svém malicherném celku vytvářejí poměrně rozčilující a protivný svět. A též falešný dojem, že tato země je obydlena jen nějakými nejapnými domovníky. Čili Peltrám, dálniční známka, to je pětka, sednout! A pro pořádek - ten Peltrám, to je jen takový příklad za všechny. On v tom není sám! 

Tento komentář vyjadřuje stanovisko listu

Za rozsudky na poštu!
30.12.1998    Mladá fronta DNES    str. 11    Názory
    KAREL STEIGERWALD        
poznámka 

Česká pošta špatně doručuje zásilky. České soudy se proto rozhodly doručovat zásilky samy. To je rozhodně pokrok. Doposud doručovala špatně pošta, napříště bude špatně doručovat soud. Soudy však také špatně a hlavně zdlouhavě soudí. Mohlo by tedy dojít k pokroku tak, že by se začalo soudit na poštách. Odsud už je jen skok ke krásnému komunistickému vtipu: Vejde zákazník do mlékárny. Dobrý den, nemáte maso? Prodavač odpoví: Maso nemají naproti v Masně, my nemáme mléko. Tak se dočkáme v novinách: Na poště v Praze třináct u balíkové přepážky byl včera odsouzen dvojnásobný vrah M. K. Listonoš Horejš mu vyměřil jedenáct let. Krajský soud v Plzni se omlouvá za opožděnou roznášku vánoční pošty, kterou zavinila lajdácká práce krajského senátu. Nu, proč ne.

Asi už se navzájem nevybijí
29.12.1998    Mladá fronta DNES    str. 12    Názory
    KAREL STEIGERWALD        
Předseda poslaneckého klubu ODS Vlastimil Tlustý nevyloučil, že jeho strana vysloví vládě nedůvěru. Vláda "více mluví, než dělá". Pokud by pokračovala "v řečnění a málu práce", ukázalo by se, že "není schopna" plnit své funkce. Některé signály k tomu se prý již dají tušit. Pak to přijde! Člověk nemusí ani být přímo poslanec Tlustý, aby toto viděl. Vládě zatím nejde od ruky nic a její rázná vykročení se většinou mění v ostudy, do nichž se dál nešikovnými záškuby urputně zamotává. Jediný, kdo ji dnes chválí, jsou její vlastní lidé a překvapivě též kardinál Vlk - jehož pochvalu ovšem lze číst i jako ouskok chytrého preláta. Těch, kteří věří, že tato socialistická vláda už už spustí na naše hlavy blahodárný veletok dobra, ubývá ve prospěch nás, kteří nevidíme sbor ministrů, nýbrž jen těkání hejna chaotů. Odhalení, že ODS by mohla vládě vyslovit nedůvěru, nás nepřekvapuje. Ale ani nevzrušuje. I vládnoucí ČSSD Grossovými ústy bez znepokojení říká: "Ať ODS činí, co uzná za vhodné." Tlustého pohrůžka menšinové vládě (přeloženo: pokud nebudete vládnout podle nás, půjdete) neznamená ani ohrožení opoziční smlouvy, ani blížící se vládní krizi. Neznamená nic. S klidným srdcem ji můžeme přiřadit k nekonečné množině dramatických "výroků", které sice umírají s okamžikem vyslovení a s rychlostí přiměřenou jejich bezcennosti, z kterých ale k neobyčejné škodě všech sestává dnešní politika. Každý včetně Tlustého přece ví, že na obzoru není žádná koalice či alespoň dohoda, která by postavila nějakou novou vládu. Strkat dnes před sebou demisi vlády je dětinský čin dobrodruha, který by rád zamrzlou politickou situaci rozstřelil jedním šťouchem jako hráč kulečníku, nevěda ale, kam která koule doletí, s kým se cestou srazí a kdo protrhne plátno. Ponechme Tlustého "demisi" oblasti stesků. Nevyjádřil žádný plán či úmysl, nýbrž jen lítost. Má na krku opoziční smlouvu, pěkný výsledek zášti "programově blízkých pravicových sil" a asi už ví, že příštím krokem nebude demise, ale ani mobilizace či ofenziva. Místo rázného šťouchu přijde nové smlouvání. Programově blízké pravicové síly se asi už navzájem nevybijí - tož se musí rozumně smluvit - chtějí-li spolu kácet sociálnědemokratický trůn...  

Tento komentář vyjadřuje stanovisko listu

Změny kolem Zubejdy
23.12.1998    Mladá fronta DNES    str. 16    Názory
    KAREL STEIGERWALD        
poznámka 

Včera oznámila Česká televize důležitou, avšak nešťastnou změnu. Na Štědrý den v 13.25 se ruší pořad Vánoční setkání dětí s panem prezidentem a zařazuje se místo toho film o filmu Lotrando a Zubejda. Taková nešťastná změna by mohla u někoho přivodit všelijaké zlomyslné kombinace a narážky, kdo že je ten Lotrando a kdo se má myslet tou Zubejdou. Stát se to za komunistů, ředitel televize by věc šeredně odnesl. Vyzkusme si to sami: Zítra uvede Československá televize místo pořadu Návštěva soudruha Brežněva v Československé socialistické republice film Lotrando a Zubejda. To by panečku bylo už něco! To by padaly hlavy! Dnes je to nuda. Česká televize dělá záhadné narážky na prezidentský pár a nic se neděje. Dokonce ani žádný paragraf se nedá použít. Jedinou možností dnes je, aby paní Dagmar osobně zas vystoupila na obrazovce a sdělila všem, že s tou Zubejdou je to úplná hloupost, že ani to s tím Lotrandem nesedí a že Česká televize se šeredně blamovala. S Dagmar by mohli vystoupit i psi a také k tomu říci své. Česká televize by se pak chytila za nos a příště by si při ohlašování změn kolem Lotranda a Zubejdy dala větší pozor.

Pěkné Vánoce Ivanu Medkovi
22.12.1998    Mladá fronta DNES    str. 12    Názory
    KAREL STEIGERWALD        
"A nebyl někdo z těch pánů, pane Medku, agentem?" Takto se přece měl prezident Havel svého Medka zeptat. A mělo se mu dostat odpovědi. Nebo má hlava státu udílet vyznamenání z věštecké koule a riskovat pohanu celé vlasti, k níž i tak došlo? Císař František Josef, když podpisoval listinu o arcibiskupovi Kohnovi, se nedůvěřivě zeptal: A je ten muž alespoň pokřtěn? Odpovědi se mu dostalo. Žádné lustrační šmodrchanice tomu nebránily. Pro zvědavé: novopečený arcibiskup Kohn pokřtěn byl. Jak je to s Zilkem, neví se dodnes. Stát je asi čím dál směšnější - ani vyznamenání už neumí dát. Byl pan Zilk agentem, nebo ne? To je jediná otázka, na kterou se neodpovídá. Místo toho se dozvídáme všelijaké vzájemně se vyvracející úvahy o zákonech a státním tajemství. Kdo měl právo, kdo neměl právo? Debata se nepěkně přiostřuje: od pana Bendy se dozvídáme, že prezident lže, a od pana prezidenta, že lže Benda. Případně, že mumlal. Kdo se potřebuje v takto nesmyslném sporu vyznat? Byl-li pan Zilk agentem StB, jeho chechot se musí ozývat vší Evropou.  Stát je rozhodně čím dál směšnější. Pan Medek nebyl propuštěn od dvora, protože dal pana Zilka lustrovat, což nesměl, nýbrž proto, že se to propuštění již dlouho chystalo. Místo abychom se konečně zbavili Zilkovy aféry, přibyla nám další. Starý zákon o aférách se osvědčuje: aféry se vrší, vrší, vrší.  Pan Medek je bezesporu úctyhodný muž. Při odchodu ze služeb státu má se mu, jak se patří, vzdát čest. I tak vzniká stát - že se dostane úcty jeho lidem. Že odcházejí s uznáním. Ale do Medkova odchodu se mísí, ať chceme, či nikoliv, nejen škleb z registrů StB, ale i rachot misek, s odpuštěním, na psí, jak všichni ráčíme vědět, krmivo. Včera řekl prezident Havel, že "nebude setrvávat v úřadě proti vůli národa". Reagoval tak unáhleně a uraženě na průzkum veřejného mínění. Prezident ponechal tuto svou větu bez komentáře. Uvážlivý pozorovatel udělá totéž. Nebo si vzpomene, že Klaus byl včera v podobném průzkumu až čtvrtý. Před ním byl děda Mráz, Mikuláš a Ježíšek. Tož pěkné Vánoce všem. 

Tento komentář vyjadřuje stanovisko listu

Provinciální elitář
22.12.1998    Mladá fronta DNES    str. 12    Názory
    KAREL STEIGERWALD        
poznámka 

"Neúcta k autoritám a hodnotám souvisí s tím, jak neuvěřitelně plýtváme politickými elitami," píše Jiří Pehe v článku České plebejství jako politický problém (MF DNES 14. 12.). Pro nás plebejce má ostrá slova: "Téměř každý Čech si myslí, že by mohl řídit stát lépe než ti nahoře. Základní tendencí plebejství je stáhnout dolů a zabahnit každého, kdo nějak vyčnívá nad průměr." O čtyři dny později v Lidových novinách v dalším článku - Viníkem české krize je politická elita - Jiří Pehe zjišťuje pravý opak: "Hlavním viníkem krize je politická elita" a její "provinciálnost, malost a egoismus". Tím se sice částečně vysvětluje, proč čeští plebejci v MF DNES "politickými elitami plýtvají" a "odesílají je do politického zapomnění", ale otázka, kdo tedy na uvolněná místo "provinciálních elit" a "čecháčkovských plebejců", zůstává nejasná. Elita pryč, plebejci pryč, zbývá snad už jen ten Jiří Pehe. Ale pozor - do novin se pak zase napíše zajímavý článeček: Provinciální elitář Pehe jako čecháčkovský problém. Mohl by ho napsat už předem dokonce on sám.

Saddám: Nobelova cena míru
19.12.1998    Mladá fronta DNES    str. 12    Názory
    KAREL STEIGERWALD        
Cena bude! Všechno je na nejlepší cestě. Husajn prohraje ještě několik válek a částečně vyhubí pár menších nárůdků. Může zapříčinit i výbuchy v amerických letadlech či ve školách v Norsku. Může také přitvrdit vůči svému iráckému lidu. Zda použije nervový plyn a radioaktivní střelivo, či zůstane u bajonetů a šavlí, nelze předpovědět, ale nevadí. Zajímá to stejně jen ty příští oběti. Za Husajnem stojí kvůli míru sovětské Rusko a Francouzi, rození Rusové Západu. Z tohoto hlediska je i nám jasné, že není nutné vstupovat do útočného paktu NATO. Dokonce je to nebezpečné, protože by jednoho dne mohli do NATO vstoupit i Rusové. Už dnes je jasné, kdo by vyhrál! Kam Rusové vstoupí... známe to. Mír v oblasti mohou tedy zabezpečit Rusové lépe než NATO, protože vedou mírovou politiku. O tom se může přesvědčit každé malé dítě i někteří Francouzi. Jak správně upozorňuje soudruh Ransdorf, který dokonce ani není Francouz, vstupem do Ruska bychom se i my dočkali daleko větší bezpečnosti než vstupem do NATO. Kdyby do Ruska vstoupil také Irák, či případně kdyby Rusko vstoupilo do Iráku, nemusela dnes být vojna. Kde by byli Američané - i s celou tou Lewinskou? Ale ke smíření s USA jednou stejně dojde. Americký prezident obejme Saddáma, nazve jej přítelem a v nějakém kempinku s ním podepíše Kempinské mírové dohody. Saddám slíbí, že už možná nebude tolik vraždit. Stáhne se z Egypta a prý i z Gruzie. Čečnu si ovšem ponechá. Propustí čtyřicet francouzských turistů! Hroby s mrtvými budou očíslovány! A to je příležitost pro Nobelovu cenu míru - dají ji oběma mírotvorcům - americkému prezidentovi a jeho příteli Saddámovi. Souhlasit s tím bude celý vzdělaný a kulturní svět - ovšem opět krom Rusů. Ti budou s francouzskou podporou protestovat proti americkému prezidentovi. Proč by měl Nobelovku vedle arabského mírotvorce mít i ten imperialista? Může to ještě dopadnout všelijak, ale Saddám si Nobelovu cenu míru určitě udrží. Když už by mu ji nedali za válečné přepady a genocidu, dostane ji za naftu. Tu má taky.

Šlechetný politik by se funkce vzdal
16.12.1998    Mladá fronta DNES    str. 12    Názory
    KAREL STEIGERWALD        
poznámka 

Kdybychom opravdu usilovali o pronikavé zvýšení noblesy našeho politického života, to jest o snížení celkové bezohlednosti, je k tomu právě dnes báječná příležitost. Ať už bude zvolen předsedou Senátu muž či žena, oba mají obrovskou šanci - své právě získané vysoké státní funkce se vzdát! Odůvodnění: v Senátu zůstalo jedno křeslo neobsazené. Chybí na něm jeden z vážných kandidátů na předsedu Senátu, paní Lastovecká. Ne z její viny, nýbrž z podivnosti našeho právního pořádku, soud neuznal její mandát. "Přirozená spravedlnost a slušnost musí mít přednost před tvrdostí zákona," pravil v roce 1996 Ústavní soud. Dnes má šanci dát této přirozené slušnosti průchod ten, kdo bude zvolen předsedou Senátu. Všichni to uvítáme jako blýskání na noblesnější časy. Další postup může být třeba takový, že Senát kdosi provizorně povede až do nové volby předsedy, která se odehraje v den, kdy bude Senát kompletní. Kdo dnes projeví šlechetnost, má velkou šanci, že v příští volbě mu bude velká úcta vzdána! A ještě vzpomínka na časy méně noblesní: předseda Senátu Pithart vyhrál volbu rozdílem jednoho (svého) hlasu. Také Václav Havel se stal prezidentem rozdílem jednoho (ve vazbě zadrženého Sládkova) hlasu a i dnešní volba probíhá tak, že jeden hlas z příčin ne zcela korektních neexistuje. Na shledanou tedy v lepších časech kompletních voleb.

Pod stromečkem, v bedýnce, tulí se párek komoušů
15.12.1998    Mladá fronta DNES    str. 14    Názory
    KAREL STEIGERWALD        
Někomu by to slovo mohlo přijít hrubé. Ale proč s ním dnes přestat, když bylo v provozu čtyřicet let? Navíc celkem vlídně vystihuje, co by se dalo povědět stokrát hruběji. Jaké asi kletby vyletovaly tenkrát ze statisíců zmučených hrdel? (Nejde samozřejmě o slovo bedýnka, nýbrž o slovo komouši.) Jediným hmatatelným výsledkem podzimních voleb je skutečnost, že komunisté na své pouti za politickou "věrohodností" postoupili o pořádný kus vpřed. Mohou si dnes myslet, že vítězství je nedaleko. Jejich voličská podpora je sice stále stejná či nepodstatně kolísá nahoru a dolů, zato handlovací povolební potenciál strmě stoupl. Kdo by spočítal volební hlasy a židle, na nichž dnes členové KSČM sedí, mohl by stanovit řízné gottwaldovské pravidlo: málo hlasů do truhlice, hodně židlí pod zadnice. Vděk za to mohou komunisté adresovat bratrovražedné válce pravicových stran a straniček. Ta válka je katapultuje vzhůru. Vzájemná nenávist "české pravice" je dnes již stokrát silnější než jakákoliv nechuť ke komunistům. Pokud se s komunisty spojí na radnici US, ozve se odstrčená ODS, že jde o "rudý puč". Na jiné radnici totéž ovšem udělá ODS. Vypudí ve spolku s komunisty Unii svobody a ta pak mluví o "zradě na pravicovém voliči". Oběma, (třetí KDU-ČSL nevyjímaje), nejde o nic jiného než podříznout toho druhého. Tomuto vzájemnému mordování se říká "normální je nelhat" či "myslet jinak" nebo "nekonfrontační styl nové politiky". Panoptikálnost této partyzánské války, plné explodujících mediálních bomb, jako by všem vůdcům unikala. Mediální bombou rozuměj, jak ve středověkém podhradí, pytel s fekáliemi, vržený vpřed, padni komu padni. Seznam politiků, kteří ve škole chyběli, když se tam učilo o prutech Svatoplukových, je nekonečný. Ve velké "celostátní" politice i v té mrňavé "komunální" vznikají nejfantazmagoričtější kombinace bratrovrahounů, křivopřísežníků a spojenců. Když se před čtyřmi lety spojila jedna městská ODS s místními komunisty, nastal ohromný křik. Letos neděje se už nic - ledaže kdosi z centra mumlá něco o samostatnosti místních politiků. O nic lépe daří se různým těm archám, uniím a konzervativním smlouvám. Čím podlejší a zákeřnější je praktická politika, tím vzletnější a chvástavější formule řinou se předákům z úst. Jistě má pravdu Jiří Pehe, když uvažuje, zda české žlučovité plebejství nakonec podemele a odplaví naše odhodlání stát se pevnou součástí společenství demokratických států. V tomto zatrpklém prostředí se agilním komunistům daří báječně. Jejich moc bude vzrůstat podle pravidla, kde nějaká moc už je, tam se další nabalí. Už teď slyším všelijaké pravicové vysvětlivky, že KSČM je legální, zvolená strana moderního typu, která se odpojila od minulosti a "zapojením" do demokratického systému se dál kultivuje. Jde jen o výmluvy, KSČM se neodpojila a nekultivuje. Hrdě vkořeněna do svého stalinského romantismu jen mazaně, úslužně a konciliantně využívá pravicového "marasmu". Není však ničím jiným než mírou toho marasmu. Kdo říká, přiberme je, už jsou umytí, potřebuje ty komunisty na někoho! A oni rádi, dočasně, vypomohou. Možná že každá takováhle "levice" je zplodinou hnití občanských demokratických stran. Rok 1998 přinesl pěkný dárek všem. V bedýnce pod stromečkem vrtí se výsledek celoročního úsilí: párek chlupatých háďat. Jen tak dál, brzy vyrostou z nich draci a udělají koalici - hádejte s kým. První, koho pak uštknou, budou jejich slepí pravicoví tatínkové.  Všimněme si, přes ten pytel fekálií, kolik voličů dodnes vydrželo stále ještě volit občanské strany. Možná že nejrozumnější v této zemi je nakonec ten největší otloukánek - volič. Ovšem bedýnka s háďaty je pod jeho stromkem.

Volby se zmařily samy?
14.12.1998    Mladá fronta DNES    str. 08    Názory
    KAREL STEIGERWALD        
Ve volebním obvodě Brno-město byl porušen volební zákon (případ Lastovecká) a volby do Senátu se budou zřejmě opakovat. "Orgány činné v trestním řízení" však žádného pachatele ani nestíhají, ani nehledají. Už teď to dělá dojem, že je možné porušit zákon bez spáchání trestného činu, anebo že se stal kuriózní zázrak - trestný čin spáchal jakýsi Nikdo, přesněji řečeno žádná osoba. Tomu se ale rozum dost diví. To už neplatí ono evidentní "není zločinu bez pachatele"? Ale pachatele brněnského volebního zločinu žádná policie nehledá. Ostatně nejen jeho - my všichni známe další zločiny, brněnskému "podobné". Jen třebas namátkou, a aby se nám zas nerozštěkaly politické strany, raději je nejmenujme: Roithová v zakázané době šaškovala v televizi, o Knížákovi zas v karanténě psaly noviny, že prý snad "je darebákem", a i pravdomluvný Ruml měl letáky v blbé době. To všechno ovšem nikdo nežaloval, a proto to nikdo nevyšetřuje. Jen to všichni víme. Ačkoliv Nejvyšší soud postupoval podle zákona, pocit spravedlnosti z jeho nálezu může mít jen ten, kdo je rád, když na něco doplatí nikoliv on, nýbrž právě ODS. Ostatní mohou mít nanejvýš tu ošoupanou "blbou náladu" a pocit jakési snížené kvality spravedlnosti. Protože nejsou "právníci", nepodaří se jim srovnat události do nějakého sledu, o kterém by se dalo říci - spravedlivě se děje. Musí si říkat - proč doplácí ten, když jiný ne, a proč tento pyká za něco, co spáchal tamten? Proč tamtoho netrestají, když spáchal? A spáchal vůbec? Nejvyšší soud postupoval podle zákona, a to je dobře. A přesto, nálada je z toho všelijaká... Třeba se dožijeme, že ačkoliv podle zákona bude postupovat i soud Ústavní, nalezne pro Lastoveckou rozhodnutí naprosto opačné. Použít by k tomu mohl až pět platných, avšak protichůdných zákonů. To by rozhodně náladu nezlepšilo ani prezidentovi. Mezitím se můžeme ocitnout ve strašlivé pasti: policie nakonec začne brněnský trestný čin maření voleb skutečně vyšetřovat a zjistí, že jej nespáchal nikdo. A to právě budeme svědky zázraku: volby se zmařily samy! Bude to pěkný příspěvek právní vědě. 

Tento komentář vyjadřuje stanovisko listu

Proskoč obručí a zaštěkej!
12.12.1998    Mladá fronta DNES    str. 12    Názory
    KAREL STEIGERWALD        
Každý už si může sám sestavit dlouhý seznam umělých veřejných událostí, které prožíváme, ale které nikdo k ničemu nepotřebuje a které by se také neudály, kdyby je politici nevymysleli. Namátkou jen z posledních dnů: Medaile agenta Zilka. Atomová elektrárna u Ostravy. Billboard s Klausem nebo Havlův pes a Lastovecké mandát. Zfackoval Hornof Grulicha či Grulich Hornofa? Potřebujeme ponorkové loďstvo? Je ČR banánová republika? Pokousal Kroupa Pitharta? Máme dobrý vztah k Švédské armádě? Vyřešit jakékoliv z těchto témat nepotřebuje nikdo a jejich jakékoliv řešení nezmění na ničem nic. O to horečněji zabývá se těmito hloupostmi politika, o to dramatičtější veřejná debata se o nich vede - s pravolevou vážností, jako když si nějaký vypočítavec schovává v pytlích tmu na horší časy, až bude tmy ve světě málo! Skoro každý občan uměl by již sestavit seznam zcela jiný - témat, která vyřešit naopak potřebuje. Jenže - takový seznam by nepobavil! Je daleko lepší proskočit obručí a zaštěkat. Komediograf a režisér Zdeněk Podskalský míval kdysi krásné vyprávění o krotiteli psů, který tenkráte, za těch slavných časů, přišel do jejich venkovské hospody. Sliboval psí divy, pokud se páni jeho psovi složí na jídlo. Když se páni složili, pes vstal a zase si sedl. Krotitel psů se uklonil a pravil: Pes tento mohl by ukázati více, avšak více neukáže, neb více neumí. A jídlo snědli - pes a jeho pán. Kdo dnes pozoruje české politiky, na partaji jejich celkem už nesejde, jak vstávají a zase si sednou, říká si: Nu ano, takoví jsme. Štěkněte, hoši. Ten Hornof, seřezal někoho? Nebo seřezali Hornofa? Sedněme si a proskočme hořící kruh.

Zilk, šup pod koberec?
8.12.1998    Mladá fronta DNES    str. 14    Názory
    KAREL STEIGERWALD        
Jest tento plán: Pan Zilk se dostaví do obydlí pana prezidenta, který jej ve velikém symbolickém gestu přivítá. Omlouvat se nezamýšlí, ale na omluvu, kterou za něj dalo ministerstvo zahraničí, dívá se pan prezident pozitivně. I pan Pehe říká výstižně: "Někdo se prostě omluvit musel." Ale pozor! Ministerstvo zahraničí: "Nevyjádřili jsme žádnou omluvu, nýbrž politování!" Tož si to, čerte, doma přeber. Otázkou také je, zda to omluvopolitování měl vyjadřovat právě úřad pana Kavana, jenž sám má s StB motanici horší té Zilkovy? Pan Zilk se dočká satisfakce. Ta asi spočívá v odlesku, který na něj dopadne právě pobytem v obydlí prezidentově. Mohl by případně od pana prezidenta dostat na památku i zlaté hodinky. Na hodinkách by však nemělo být napsáno "Hajnému Lopuchovi kníže Schwarzenberg". To by se mohlo Zilka dotknout. (Poznámku nepodceňovat - takové hodinky na Hradě prezidentovi snadno podstrčí!)  Počítá se, že po návštěvě prezidentova obydlí bude pan Zilk již uchlácholen a celá ostudná aféra odkráčí pod koberec. Vždy to u nás začíná silnými slovy a vyhrožováním, pokračuje hloupými vytáčkami a vrcholí tichem pod kobercem. Tentokrát by sám pan prezident mohl, když je do toho důležitě zapleten a k věci má bližší přístup, na jasnějším rozuzlení trapného Zilkova případu trvat - už kvůli pravdě a lásce, která by zas jednou zvítězila nad ostudou. A pan Zilk by neměl, dokud mu věrohodně neřeknou agent či neagent, do obydlí pro duchovní útěchu chodit. Největší břímě leží však na panu Bendovi. Musí se ozvat, ale má jen dvě špatné možnosti: buďto k panu prezidentovi do obydlí pro satisfakci zamířil agent StB, nebo pan Benda veřejně neříkal pravdu.  Z možnosti druhé (Benda a pravda) musel by pan Benda vyvodit děsivý osobní závěr: už nikdy veřejně v politice! Možnost první (agent v obydlí) je ještě děsivější. O to víc měl by (zejména) Hrad usilovat ne o uklizení pod koberec, nýbrž o dokončení té ostudy. Však už ani není co ztratit. Ostuda už tu je. Větší může být jen tak, že by Zilk záplatou dostal Řád bílého nikoliv lva, nýbrž psa a že by si jej s díky vzal.  

Tento komentář vyjadřuje stanovisko listu

Píše prezident novou hru?
3.12.1998    Mladá fronta DNES    str. 12    Názory
    KAREL STEIGERWALD        
poznámka  

Hudba Hradní stráže, která zahrála u hrobu prezidenta Háchy, není podle mluvčího Hradu Špačka součástí Kanceláře prezidenta republiky, nýbrž je to běžná složka ministerstva obrany. Podle mluvčího Řepky z ministerstva obrany spadá hudba pod obranu jen organizačně. Její konkrétní program je v kompetenci Vojenské kanceláře prezidenta republiky. Podle ředitele hudby Hanzala spadá hudba Hradní stráže pod policejní prezidium. Hudebníci sami se také proto prý nepovažují za vojáky, nýbrž za policisty. Dokonce se ukazuje, že Hudba Hradní stráže, která Háchovi zahrála, u hrobu vůbec nebyla. U hrobu byl Fanfárový orchestr Hradní stráže, což je až na uniformy něco úplně jiného. Lidé si to všechno pletou. Celkem trefně dodal Ivan Medek, že ani na politické scéně tomu nikdo nerozumí. Rozumět tomu také nelze. Ovšem na scéně divadelní by se výše uvedeným dialogům nějak rozumět dalo. Daly by se i dále rozvádět. Řepka: "Fanfárový orchestr Hradní stráže není ve skutečnosti fanfárovým orchestrem, nýbrž tělesem pozounů, které podléhá ministrovi zahraničí." Hanzal: "Jde v podstatě o obyčejnou policejní skupinu lesních rohů." Medek: "A částečně také jen o nezávislé kvarteto Český pozoun..." Špaček: "... které řídí střídavě KDU-ČSL a Dagmar Havlová." Svora: "A jsou tam cejtit psi!" Pokud jsou tedy uvedené dialogy uniklými ukázkami z nové Havlovy hry "Česká muzika", můžeme se těšit na premiéru. Pokud však jde o skutečné výroky vysokých státních úředníků - pas, klobouk, hůl a tradá pryč!

Hoří oheň, praská dřevo, za kopcem je Sarajevo
1.12.1998    Mladá fronta DNES    str. 14    Názory
    KAREL STEIGERWALD        
Sarajevo 1997, patrně nejzávažnější a nejefektnější událost české polistopadové politiky, lze interpretovat různě - jako pokus o převrat, jako zlom, který radikálně přeskupí politickou scénu, jako očistné vystoupení poctivců proti lži a zlořádům, jako nevyzpytatelnou vzpouru zakomplexovaných děcek proti tvrdému otci, jako touhu po změně politického stylu či jako pokus geniálního pleticháře o změnu politických sil suchou cestou - bez voleb. Občan si může vybrat podle nátury, dokonce může přidat vlastní verzi. Nevyhne se však zjištění, že svých cílů nedosáhla ani jedna z myslitelných variant - pokud bychom ovšem nepředpokládali, že cílem sarajevských aktérů bylo nastolit menšinovou vládu ČSSD. To je jediná viditelná změna, k níž opravdu došlo, a jen ČSSD měla ze Sarajeva reálný užitek. Ostatní strany mají podobné množství voličů i poslanců, jako mívaly, a jedna strana se jmenuje jinak. (Se zmizelými republikány nepočítám, protože s republikány se nepočítá.) Někteří politici padli, ostatní si pohoršili, někteří postoupili vpřed. O menšinové vládě politologové blazeovaně říkají: demokracie je změna. Sarajevští účastníci přišli s dvěma tématy. Říkat pravdu o financování politických stran "padni komu padni" a zavést nový "nekonfrontační a neideologický" politický styl. Před rokem jsme prožili smršť mravopočestného zapřísahání a vzývání "neideologické" ideologie. Všechno bude jinak! Výsledkem je paradoxně opak: všechno je hůř! Celý spor o stranické dary, včetně "kont a vil", výrazně zvýšil ve společnosti "koeficient nejasnosti" a nová "nekonfrontační" politika zvedla "koeficient politické nenávisti" tak vysoko, až se tají dech. Buďto skutečně platí, že cesta do pekel je dlážděna dobrými úmysly, nebo jsou čeští politici daleko větší potvory, než si lze představit. Nejdůležitější objev Sarajeva: politik obviňuje své koaliční a vládní kolegy jazykem opozice - z trestných činů. Nikoliv však před "orgány činnými v trestním řízení", nýbrž před novináři. A stejně jako opozice nic nedokazuje, jen mluví a věří, že síla té řeči postačí. Obviňovat je typická výsada opozice, ta nemusí dokazovat, jen přesvědčuje. Člen vlády, a obviní bez důkazů? Navíc kolegy? Jak to tedy vládli - včetně něj? Další překvapení: obviňuje kolegy z činů, za něž by byl sám, pokud by se staly, stejně tak odpovědný! Co on bude dál dělat "za politiku"? Překvapení třetí: hlavním, byť truchlivým hrdinou Sarajeva jsou "orgány činné v trestním řízení..." Vyšetřují, vyšetřují, stopy mají, nemají, zatýkají, propouštějí, blamují se. "Orgán" taky umí jen přivřít oko a tajemně cosi naznačit. Ani po roce neřekne ano či ne, Klaus krade, Zeman krade, všichni kradou, nikdo nekrade. Kdo však má tuto českou odrhovačku řešit, ne-li policie a soudce!  Čeští politici si vryli do paměti významnou zkušenost: svého kolegu (přítele či nepřítele) můžeš obvinit kdykoliv z čehokoliv, co jemu ublíží a tebe postrčí k cíli! Ještě nejméně za rok budou tvá obvinění spolehlivě "v mlhách". To je zkušenost děsivá a není důvodu pochybovat, zda ji napříště politici budou používat. Budou. Používali ji i před Sarajevem - v menším formátu. Vzpomínejme - sledují mě tajné služby a dokažte, že nesledují! Říká se tomu "presumpce viny", která prý platí pro politiku, a nevyvratitelné obvinění je k tomu skvělá zbraň! Komu je to nejasné, ať si představí, jak vyvrací nařčení, že má v USA na tajném kontě sto milionů, anebo obyčejnější, oblíbené u Zemana - že je "impotent". I Miloš Zeman ví: dám vám takový příklad, paní redaktorko, a nepřerušujte mě, že ani deset žen vás neočistí - stále existuje možnost, že někde žije žena, která vaši impotenci odpřisáhnout může..., tak raději mlčte! Nejpozději od Sarajeva se v České republice takřka žádná politika neodehrává. To jest politika v tomto smyslu: "Povím vám, co chci udělat a proč." Postupuje se jinak: "Povím vám, kdo je lump, což já nikoliv." Demokracie ve státě má dnes velmi rozpité okraje a příčinou není, jak se všeobecně věří, že ti či tamti snad prý možná určitě kradli. Příčinou je, že zloději se nedávají policii a soudu, nýbrž politikům. Ti je neodsoudí, ti s nimi, to je jejich přirozenost, čachrují! Říkají nám, spálená země, to jsme my! Může být, že žádnou skutečnou policii a skutečný soud dosud nemáme. Skeptik od policie by možná odsekl: A politiky ano? Kdo z účastníků si chce zachovat na Sarajevo světlejší vzpomínku, tomu zbývá jediné: spolu s Jaromírem Nohavicou si zazpívat: Ještě hoří oheň a praská dřevo, ale už je čas jít spát, tam za kopcem je Sarajevo, tam zítra budeme se, lásko, brát... A Unie svobody by mohla tento veršík použít v příštích volbách. Slušel by jí.

Tento strom ukradl Ježíšek!
1.12.1998    Mladá fronta DNES    str. 14    Názory
    KAREL STEIGERWALD        
Děje se každoročně před Vánocemi v lesích: Táto, čí je ta jedlička? volá máma. Ničí, leda lesa, když je v lese, bručí táta. Tak nebuď, táto, blbej a pižlej, pižlej! Někde je teď v adventu asi už ze zoufalství zakázáno lézt z cest do houštin. Někteří prevíti dojíždějí do lesů i s náklaďáky! Dobrá příležitost pro hajné odstřelujte prevíty palbou z kozlic a kulobroků! Jenže to hajní nesmějí. Dokonce i o tom, že se v adventu nepoleze do mlází, vzniká hned právnická polemika: Nebalancuje to na hraně zákona? Co mé lidské právo? Trajdat před Vánocemi po lese s pilkou pod kabátem ještě není krádež stromku, nýbrž mé občanské právo, které i za dob nesvobody jsem si udržel! Dobrý právník vám také vysvětlí, že když jde táta za šera z lesa s čerstvě upižlanou jedličkou pod šosem, není to ještě důkaz nějaké krádeže! Tato věta zároveň také objasňuje rozdíl mezi člověkem a právníkem. Má i třetí výhodu: autora té věty automaticky zařazuje mezi blby. On si táta koupil jedličku ráno v městě a šel se s ní projít večer do lesa na této úvaze je postavena sláva dnešního českého předvánočního práva. Domyšleno do důsledků, zákaz vstupu do mlaziny je užitečná věc a dá se dotáhnout dál. Zakažme přístup lidem do celé republiky. Udělejte si, prosím, takový pokus: nechte někde na ulici bez dozoru svoji cennější věc, třebas kilo cibule, cihlu svého zlata nebo deštník. Změřte čas do zmizení. Po zmizení pokus opakujte s novou cibulí či zlatem v republice bez lidí. Výsledek bude lepší! Do Vánoc tedy poběží spor smí se do houští, nesmí se do houští? V lednu se můžeme všichni v opižlaných lesích proskočit. Předtím, u stromečku, řekněte těm rozzářeným očičkách: Děti zlaté, ten stromeček pro vás ukradl Ježíšek. Ale pozor, jednou přijde skutečný Ježíšek, dožraný už, a nadělí vám všem zas dědu Mráze!

Vydra v haptáku
1.12.1998    Mladá fronta DNES    str. 14    Názory
    KAREL STEIGERWALD        
poznámka 

Ministr zemědělství Fencl pravil, že si "nesedne na zadek" před Evropskou unií. Takovou břitkost je nutné ocenit. Můžeme ovšem, pro příště, nabídnout panu ministrovi další svižné výrazy. Pěkně zní třebas "EU nás nebude tahat za fusekli" nebo "Hučel jsem do Evropský komise, než to pochopili, jako do bedny s mejdlem". Rozruch v celé Belgii jistě vyvolá odvážné "Připlácnu bruseláky na dveře vod chlíva jako komáry!" Pozornost Budapešti i Varšavy přinese rozhodné: "Když jsem promluvil, v Bruselu vejrali jako vyvoraný myši." (Toto rčení je dokonce velmi pravděpodobné.) Vyslovenou závist celé visegrádské čtyřky vyvolá nebojácná reakce na vepřové maso: "To mi tady, hoši, nevykládejte, to si nabouchejte doma do trenclí!" Někomu by se mohlo zdát, že takové peprnější výrazy nejsou v mezinárodním provozu vhodné. Takový suchar si ovšem může buďto "trhnout haksnou a zakukat", či může "zajet do díry jak stará vydra". Řízná mluva je kořením diplomacie. Fencl včera v Bruselu také "neseděl na zadku", nýbrž "stál v haptáku", jako kdyby ho "starej zvětřil". A je všem jasno.

Je nás šedesát pět procent!
28.11.1998    Mladá fronta DNES    str. 14    Názory
    KAREL STEIGERWALD        
Jedním ze zajímavých zločinů komunismu bylo vzývání jakéhosi zupáckého materialismu - co nebylo k sežrání či se nedalo navléci na tělo, nemělo valnou cenu a nepožívalo žádné úcty ani ochrany. Hodnoty duchovní, ať už přístupné, či zakázané, byly zdarma všem k mání, nebyly ničí, či naopak byly všech - rozuměj všeho lidu. Ba co víc, prodávat duchovní hodnoty či platit někomu za jejich používání jako by čpělo nemravností. Styď se, duchovní tvůrče, který chceš po nás hnusný peníz! A všechen lid si také brzy navykl, že všechno, co se nedá zvážit, co nepopadneš do ruky, nezamkneš ve skříni, protože je to jen ze slov, z myšlenek, může si kdykoliv kdekoliv přisvojit, obkreslit, okopírovat a užívat. Kdo nesl za šera domů pytel zrní, měl ještě jakýs zbytkový pocit, že asi krade. Ne však ten, kdo nesl domů v pytli ukradenou hodnotu duchovní. Tu přece nikdo nemůže vlastnit je všech, a proto se ani nedá ukrást. Ostatně - nikomu nic neubude, když ty použiješ jeho písničky, jeho myšlenky, jeho dovednosti, když okopíruješ jeho plány, nápady, jeho počítačový program. Stále ještě, ani po devíti letech, nechápeme dost přesně, co je to vlastnictví, tím spíš pak vlastnictví duchovní. Že něco něčí je, vnímáme jen tak přibližně a ne příliš vážně - když to popadneš a odneseš si domů, tak se tolik neudálo, ačkoliv se udála krádež. Možná, že celých šedesát pět procent čtenářů této stati patří mezi zloděje - a nevědí o tom. Ti všichni totiž podle odborných odhadů ukradli své počítačové programy (pokud nějaké mají) a nevědí, že je ukradli, protože je jen okopírovali. Z čehož se nestřílí, což nic neznamená, nikomu se tím nic nevzalo, a proto také celkem o nic nejde.  Naopak jde téměř o všechno. Společnost, která si nenavykne ctít a chránit duchovní vlastnictví jako každé jiné, brzy nebude mít žádné. A přitom myšlenka, jak ví každý učitel, je to nejcennější, co člověk může mít. Ale i ten učitel šíří tuto krásnou myšlenku mezi žactvem pomocí počítače, jehož software patrně také nikdo nezaplatil. 

Tento komentář vyjadřuje stanovisko listu

Maršál Burda bude souzen v Moskvě!
27.11.1998    Mladá fronta DNES    str. 14    Názory
    KAREL STEIGERWALD        
Osudy stařičkého generála Burdy, který byl ve svých dvaadevadesáti letech minulý týden v Londýně zatčen, nebyly jednoduché. Poprvé na sebe tento neznámý dělostřelecký veterán z Mimoně upozornil 28. února 1948, kdy se postavil do čela části Československé lidové armády, aby vedl ozbrojené povstání proti tzv. vládě obrozené národní fronty Klementa Gottwalda, což byl krycí název pro převzetí moci komunisty. Na stranu Gottwaldovy vlády se postavila tehdejší komunistická policie (SNB) a ozbrojené stranické milice (LM). Již v prvních hodinách bojů padl na Pražském hradě Klement Gottwald. (Jeho poslední slova: Umírám, aby svoboda a demokracie žily!). V dalších dnech bylo zatčeno a internováno na strahovském stadionu několik tisíc komunistů. Mnozí byli mučeni a desítky bez soudu popraveny. Koncem února 1948 ustanovila armáda Radu generálů, která v zemi převzala veškerou moc. V čele RG stanul Burda, který se sám jmenoval Maršálem Polabí (MP). Pronásledování komunistů trvalo ještě několik let. Četnými přehmaty, násilnostmi a nezákonným vězněním komunistů Kopeckého, Šlinga, Gemindera, Novotného, Zápotockého a dalších byla pobouřena mezinárodní veřejnost. Vlnu odporu vyvolala vražda generálního tajemníka KSČ a ministra zahraničí exilové vlády Slánského, žijícího v emigraci v Sovětském svazu. Byl zastřelen flobertkou za bílého dne na Gorkého třídě v Moskvě, pravděpodobně agenty Burdova pražského režimu.  V následujících letech tvrdost pražské vlády polevila. Kolem roku 1954 byla povolena existence těch politických stran, které nebyly ve spojení s Moskvou. Souběžně došlo k tzv. polabskému hospodářskému zázraku a Československá republika předběhla v životní úrovni Švýcarsko. V roce 1957 po neúspěšném referendu "Chcete ještě Burdu?" stárnoucí Maršál Polabí abdikoval a podepsal tzv. zákony o svobodě. Po volbách v červnu 1957 ukončila činnost Rada generálů a vlády se ujala koalice Agrární strana, Polabská sociální demokracie a Svobodní Čechoslováci. Ihned po volbách se Československá republika stala zakládajícím členem Evropské unie a v únoru 1958 vstoupila do NATO. Maršál Burda byl jmenován doživotním senátorem a odešel do ústraní. Maršálovo zatčení minulý týden občany rozdělilo. Někteří, v čele s dosud žijící stařičkou vdovou Martou Gottwaldovou (97), vyjadřují naději, že by konečně mohlo dojít k potrestání Burdových zločinů a objasnění tzv. strahovských zvěrstev z roku 1948. Jiní tvrdí, že Burda přivedl stát ke svobodě a hospodářskému rozkvětu. Zabránil prý hrozící komunistické hrůzovládě, ruské vojenské okupaci a čtyřiceti letům celonárodní devastace, na jejímž konci by prý republika patřila k nejchudším v Evropě. Tyto přehnané výklady nezní příliš věrohodně a spíše převládá názor lordů a bojovníků za lidská práva: postavit maršála Burdu před soud v Moskvě, kde žijí potomci většiny jeho obětí!

Čím se sytí spravedlnost
24.11.1998    Mladá fronta DNES    str. 14    Názory
    KAREL STEIGERWALD        
poznámka 

Příslušník StB Mácha, neblaze proslavený z tzv. čihošťského zázraku, dostal pět let vězení nepodmíněně za mučení faráře Toufara. Je to podivné, očekávali jsme osvobození. V lepším případě "pro nedostatek důkazů", v horším proto, že nedošlo k porušení "tehdejších zákonů". Je také záhadou, že se proces vůbec konal, a když už se konal, proč došel až k vynesení rozsudku. Copak není možné líčení odročovat, nedostavovat se, ztrácet předvolání, nechat nastydnout předvolané svědky? Jakým zanedbáním k procesu došlo, z kterého lajdáctví jsme se dočkali rozsudku a kdo zavinil, že takového? Z tohoto hlediska jde o proces naprosto nepravděpodobný. Takovým jevům se říká "první vlaštovka".  Zní to povzbudivě - konečně rozsudek, který nevoní směšností, nýbrž je jaksi v přiměřeném souladu s přirozeným citem pro spravedlnost. Pocit, že právo konečně jednou řeklo, co slušný člověk by také řekl. Lze teď jen s napětím očekávat druhý krok dramatu. Odsouzený Mácha je neobyčejně starý muž s nemocemi. Kdo jiný než tento delikvent měl by se dočkat milosti prezidenta republiky? Abychom věděli všichni: spravedlnost se nesytí vězením, nýbrž rozsudkem.

No a co - umučeným řekli pardon
24.11.1998    Mladá fronta DNES    str. 14    Názory
    KAREL STEIGERWALD        
Příklady: Sociální demokraté by rádi protlačili svůj strašlivý rozpočet sněmovnou. KSČM jim slibovala podporu. Ovšem jen do chvíle, než si Miloš Zeman zafilozofoval, zda i komunisti jsou lidé, či to nejsou lidé. V té chvíli hlásí Grebeníček, že podpora také být nemusí. Běžný politický handl, otevři dveře komunistům, oni otevřou dveře rozpočtu? Máš pak sice schválený rozpočet - ovšem komunisty na krku. Snad bezděky odplyne Ivanu Pilipovi, když pozoruje vítězství komunistického kandidáta na senátora, z úst: "Pro nás je to z hlediska ústavní většiny ODS a ČSSD lepší." Je to rozumné - více senátorů-komunistů znamená přece méně senátorů onačejší konkurence, než jsou nějací tři zoufalí komunisti. Máš pak sice méně ústavní většiny, ovšem ty tři komunisty na krku.  Komunistické hnutí si myslí, že zažívá renesanci. Tři noví senátoři - vzestup trvalejšího rázu. Vlajky na stožáry světa zas vyletí. Komunisté nevědí, že je vpřed katapultuje nikoliv volič, nýbrž sobectví ostatních politických stran - kdys cudně skrývané, dnes již stále smělejší. Málem už každé politické uskupení vezme zavděk komunistickou podporou a samo komunisty proti svým sokům rádo podpoří. Argumentační aparát: Zastupují deset procent voličů. Jsme v demokracii. Komunista X. Y. je dělný poctivec. Spoluprací je naučme demokracii. Už se polepšili! I těm umučeným řekli pardon! Probírat polepšení komunistů je zbytečná scholastika - nejde o ně, o jejich poslanecké hlasy jde! Kdo si je nakonec půjčí? Protože ty hlasy páchnou, vznikají spory mezi silnými a slabšími žaludky. Věc je naštěstí na dobré cestě, pachu sice neubývá, ale zvykáme si. Už dnes není odpudivou hanbou být agentem StB či generálem Lorencem. A zítra se ozve "rozumný" hlas: KSČM do vlády! A třebas i s komunistickým ministrem vnitra!  Je to stará chyba občanských stran: tak dlouho potřebují ke svým šarvátkám komunistické hlasy, až nakonec ti komunisté vůbec k ničemu nepotřebují je. Toto by mohlo Miloše Zemana a spol. povzbudit k odvážné antikomunistické myšlence: nedělat politiku s komunisty, nýbrž bez komunistů. 

Tento komentář vyjadřuje stanovisko listu

Eurosprostá slova do Čech!
19.11.1998    Mladá fronta DNES    str. 12    Názory
    KAREL STEIGERWALD        
poznámka 

Sociální demokraté by se měli zamyslet. Pokud si představují, že se dostanou do Evropské unie s tak ošoupanými nadávkami, jako je debil či fekálie, mýlí se. Západní politik by dnes nikoho fekálií či debilem nenazval. Dva ministry zahraničí máme, ale jak se EU nadává, neví se. Mobil u ucha mají a takové hloupé, zastaralé nadávky! Musí to být smutný pohled na naše politiky, jak se potácejí v evropských kancelářích a z úst se jim line zatrpklé "vy vyžírkové" nebo zamindrákované "vy neumětelové" či dokonce dnes již v Evropě, plné čističek odpadních vod, zcela nesrozumitelné "vy žumpy"! Od takových drnohryzů si každý slušný Evropan odsedne. Není také divu, že nás Poláci i Maďaři v poslední době předbíhají. Kdo zná poslední vývoj polské a maďarské nadávky, očekával to. ČSSD by měla urychleně založit Komisi pro restrukturalizaci a inovaci sprostých slov. Ať si Miloš Zeman zjistí, jak nadává Blaire nebo Schröder! Podle některých expertů dnes i Rusové jsou v nadávkách dál! Jak krásně by v češtině zněla jedna z nejoblíbenějších evropských nadávek, původem z Francie, kolébky revoluce, která se prosazuje od Španělska po Finsko: Miloš Zeman je uondaná nutrie! Proti tomu jsou nějaké fekálie či debil - nadávky oblíbené za komunismu - nekompatibilní nic!

Posviťme si na ně, na kuřáky!
18.11.1998    Mladá fronta DNES    str. 14    Názory
    KAREL STEIGERWALD        
poznámka 

Ministr David chce dostat z ulic billboardy propagující cigarety. Nechce se podepisovat na krabičky s cigaretami. Rád by podpořil vznik nových "protikuřáckých" zákonů, které by nás více přiblížily Evropské unii. Rád by se také podílel na takové společenské atmosféře, která by z kuřáků cigaret učinila desperáty a vyděděnce, jako tomu je již v USA. Tam kouřit je bezmála tak ohavné, jako když tlustý člověk jde nahý po ulici. Ministr má tedy samé rozumné záměry, které by soudní lidé měli podpořit a na něž by si nakonec zvykli i sami kuřáci, kteří by se brzy naučili zalézat se svou hanbou do úkrytu. Jestli však chce ministr David kouření skutečně a upřímně potlačovat, měl by všech těchto svých nápadů a aktivit okamžitě zanechat. Hrozí totiž, že se brzy rozkouří celý národ! Vzpomeňme, jak dopadají všechny ostatní vládní aktivity, plány a nápady! Stejné to bude i s tím Davidem a jeho kampaní proti kouření: kouřit se bude najednou všude - v metru, v autobusech, v prodejnách potravin. Kouřit budou mladí, staří, ženy, děti, kouřit začne ze zoufalství nakonec i nešťastný ministr David sám.

Miloš Zeman, vítěz voleb, hlava nehlava
17.11.1998    Mladá fronta DNES    str. 14    Názory
    KAREL STEIGERWALD        
Za vítěze obecních a senátních voleb se může prohlásit každá politická strana. Politici to také vědí, a proto každé obecní a senátní volby končí shodným výrokem: Naši voliči jsou moudří a inteligentní. Bez ohledu na některé dílčí neúspěchy se proto naše strana stala vítězem voleb, jak to dokazují výsledky zejména v obvodě... zde už se shodná myšlenka všech politiků přirozeně rozchází. Jen Miloš Zeman toto do neděle nevěděl. Již v sobotu nazval jednoho z kandidátů ČSSD debilem. Slíbil, že budou padat hlavy, a pronesl řeč o defekalizaci. Týž smutek vyjádřil ministr Kavan jemněji. Není to katastrofa, řekl o výsledku voleb. Zato Zeman neochvějně probíral toxické zplodiny, které ze sebe neúspěšní kandidáti ČSSD včas nevyloučili, takže se nedokázali sehnout pro moc ležící na ulici. Řízná metafora. Sugestivní. Fuj. Řečeno po socansku - jako by ani ty odpudivé kupičky, do nichž neradi šlapeme na chodníku, nepocházely od pejsků, nýbrž od kandidátů ČSSD, kteří se včas toxických zplodin zbavili, moc zvedli a ve volbách uspěli. Teprve v neděli přišli mediální poradci a ČSSD se vzpamatovala ústy Špidlovými: První kolo voleb je úspěch a žádný neúspěch. Konečně je jasno! Nejasný zůstává pouze osud hlav. Budou padat? Potřeba hlav v ČSSD je ohromná. Hlavy, které pohltila vláda. Hlavy mizící v Poslanecké sněmovně. Hlavy do čela průmyslu. Hlavy do Senátu a na železnici. Hlavy do fondů, do pojišťoven, hlavy do bank a celnic, do tramvají! Hlavy do OKD. Do zásoby. Volby do vyšších územních celků na obzoru! Hlavy, hlavy, hlavy. Nedostatek hlav. Množství hlav v této zemi není nekonečné a ne všechny hlavy jsou členy ČSSD. A Miloš Zeman je bude sekat. Myslí: Lépe tak zastřu, že hlav nemám už teď, před sekáním dost. Zastírat však nemusí nic, vláda bez hlav mu vydrží, dokud stará česká polopravice, nová čtvrtpravice a autentická levopravice, další skuteční vítězové voleb, hlava nehlava, budou si hlavy navzájem usekávat.

Ne my, to sám mamon!
14.11.1998    Mladá fronta DNES    str. 14    Názory
    KAREL STEIGERWALD        
Člověk by mohl pomalu už denně psát ostré články s titulky Nic nevidím, nic neslyším nebo Mrzutosti hodných hochů. Články by probíraly rasistické násilné činy a slepotu "orgánů", které ty činy buď nevidí, nebo jim dávají různé méně alarmující názvy. Například: Výtržnictví.  V Trutnově zdevastovali rasisti hřbitov. Aby ani policie nemusela mít pochyby, oč jde, napsali na zničené památníky: Jude raus. A přidali i hákový kříž. Policie šetří tyto činy jako "výtržnictví a poškozování cizí věci". Nevylučuje ovšem, že by během vyšetřování mohlo dojít k překvalifikování na rasový trestný čin. Není jasné, co by policie musela ještě "objevit", aby k takovému překvalifikování došlo. Mohlo to však dopadnout i hůř. Policie mohla říci, že nějací kolemjdoucí omylem ve tmě klopýtli o náhrobky, které se nešťastnou náhodou přelomily, a že nápis Jude raus nemusí ještě znamenat něco rasistického, protože například v gruzínštině neznamená vůbec nic. K trutnovskému zločinu si musíme, jako vždy, rychle podat nějaké solidní vysvětlení, protože - opět si to připomeňme - česká společnost rasistická není. Koho by "český rasismus" rozčiloval, může zůstat klidný. Z Trutnova již přišlo pěkné vysvětlení renomovaného historika, který sdělil tisku, že "jde o nebezpečný příznak morální devastace společnosti ovládané mamonem". Tím, že se vina za rasismus přenáší z Čechů na mamon, otvírají se také další možnosti. Kdo je odpovědný za mamon, který židák, který Shylock? Kdo nás, bílé Čechy, mravně zdevastoval? Kdo cítí historický kontext, nemá od této otázky zpátky na trutnovský hřbitov daleko. Může tam dorazit zbylé náhrobky - a se zdůvodněním!  Mamon je mocný ničema - jen za deset měsíců bylo pro rasové trestné činy stíháno 320 lidí. Když vezmeme v potaz liknavost a slepotu "orgánů", kolik těch obětí mamonu bylo celkem? Ale nemučme se, změňme slovník: nejedná se o rasistické trestné činy, nýbrž o nepochopitelné skutky jednotlivých vandalů. A je to! 

Tento komentář vyjadřuje stanovisko listu

Hlava státu v předvolebním boji
12.11.1998    Mladá fronta DNES    str. 14    Názory
    KAREL STEIGERWALD        
poznámka

Hlava státu se může stýkat, kdy chce, s kým chce. V brilantní aktovce, kterou kdysi hlava státu napsala, žádá fízlující sládek pana Vaňka, aby se nestýkal s Kohoutem. Pan Vaněk namítá, že on se přece může stýkat, s kým chce a kdy chce. Toho se sládek vítězoslavně chopí svou logikou: vy se, Vaňku, můžete stýkat, s kým chcete, a ten Kohout to musí pochopit. (Pozn. autora: Míněn Kohout Pavel, spisovatel.) Hlava státu se těsně před volbami setkala s třemi kandidáty z jednoho politického uskupení. Ruml, Kroupa, Bursík. S třetím dokonce proto, aby se dozvěděla, jak bude po volbách řídit hlavní město. Hlava státu se rozhodně může stýkat, s kým chce a kdy chce, a my to už musíme konečně pochopit - vstoupila do předvolebního boje za svou stranu. To není nic proti ničemu mít stranickou hlavu státu - jen by bylo nekorektní, kdyby hlava za čtyřkoalici říkala: jsem nadstranická, jsem nestranická. Vždyť i ten Bursík po pravdě řekne: Pan prezident mě podpořila.

Dvě břevna na páté výročí vydry
12.11.1998    Mladá fronta DNES    str. 14    Názory
    KAREL STEIGERWALD        
poznámka

Před studentskými kolejemi v Praze na Žižkově hoří přesně ve výroční den zavraždění súdánského studenta kříž Kukluxklanu a policie nevidí žádný trestný čin, který by měla vyšetřovat. Bylo by zajímavé představit si, co taková policie tedy asi viděla. Proč hned hořící kříž Kukluxklanu - to se tam asi nějakým chlapcům jen vznítila dvě břevna kolmo k sobě připevněná. A proč hned - výroční den vraždy černého studenta? Vždyť toho dne jsou i různá jiná výročí. Například páté výročí vysazení vydry do potoka u Kašperských Hor. Policie svou slepotu dlouho neudrží, zejména když se veřejnost hlasitěji ozve. Vsaďme se, že zítra či pozítří už "podezření z trestného činu" bude mít. Pustí se do vyšetřování a po dlouhé době zjistí, že nešlo o nic rasistického, že se jen sama od sebe vznítila dvě břevna a že se to stalo právě na páté výročí vypuštěné vydry. Břevna dohořela, vydra v potoce, spis se uzavře. Ale možná, že jednou, za mnoho let, bude konečně u policie nějaký tvor, který bez obtíží pozná, že když někde hoří kultovní znak Kukluxklanu, že to nehoří dvě břevna, nýbrž kultovní znak Kukluxklanu.

Červotoči nám nejraději píší: Nejde to!
11.11.1998    Mladá fronta DNES    str. 14    Názory
    KAREL STEIGERWALD        
ODS postavila na Letné volební billboard Václava Klause. Příznivcům ODS to připadá vtipné. Cesty ke svobodě - od Stalina ke Klausovi. Vtipné to však připadá i nepřátelům ODS. Václav Klaus se odkopal. Je to Stalin! Takové jsou předvolební hrátky a volič je oznámkuje. Podle názoru Obvodního úřadu v Praze 7 byl billboard instalován bez stavebního povolení, a proto musí být odstraněn. ODS je označována za stranu, která porušuje zákony. Ona sama tvrdí, že žádný zákon neporušila. Všechna zákonem požadovaná povolení má a postupovala podle zákona. Domnívá se, že Obvodní úřad v Praze 7 nepostupuje korektně a zneužívá své úřední moci, aby vstoupil do předvolebního boje ve prospěch jiné (rozuměj své) politické strany. Obvinění opírá ODS o tvrzení, že obvodní úřad nejen vyžaduje "povolení" nad rámec zákona, ale dokonce předem napsal ODS, že instalace billboardu nikdy povolena nebude, neboť podle vyhlášky z roku 1975 povolena být ani nemůže. Tento razantní názor poněkud diskvalifikuje skutečnost, že na témže místě stojí (již mnoho let) jiné podobné zařízení - známé "kyvadlo". A 8. září 1996 byla na témže místě na nějaký čas vztyčena podoba Michaela Jacksona, vysoká 10 metrů, sestavená z 29 dílů, vážící 2100 kg a stojící na podstavci o váze 3000 kg. Obvodní úřad tvrdí, že zpěvák podle stavebního zákona povolení nepotřeboval, zatímco politik po letošní novelizaci zákona o povolení žádat musí. Uděleno mu však nebude, jak výše psáno. ODS tvrdí přesný opak - právě po novelizaci se Klaus bez stavebního povolení obejde. Nechme spor oběma stranám, rozsudek přijde po českém zvyku asi tak za dva roky, kdy už nikdo nebude vědět, oč tehdy vlastně šlo. Posměváček ještě napíše, že Jacksonova podoba tam stála, aby ji zpěvák viděl z okna svého hotelu, zatímco Klaus na Letnou z oken nevidí. Jde tedy o nekorektní sekýrování politické strany stavebním úřadem, či o dvojí výklad předpisů, nebo dokonce o pohrdání zákonem? Kdo chodí na úřady s žádostmi, umí si představit všechno. Ani nemusí být politickou stranou. Státní správa umí mezi paragrafy bruslit tak, aby jednou přitlačila toho, jindy onoho. Může bohužel vždy počítat se škodolibou podporou těch právě nepostižených. U nás, kdo má zrovna moc, rád přišlápne jinému brka. Vzpomeňme například, že na zatčení obludného Sládka měly úřady několik měsíců, ale zatkly jej ausgerechnet, když měl hlasovat. Bylo to politicky korektní? Úřadům to prošlo, protože - kdo má Sládka rád, aby se ho zastal? Já ne! Ale úřad se takto učí být nekorektní. Vysvětlení, co to je být korektní: zatknout Sládka kdykoliv jindy, i když podle zákona může být zatčen i v den volby.  Je taková věta: zákon platí pro každého, a zejména politická strana měla by... Patří k ní však i druhá část: zákon platí pro každého a zejména státní úřad měl by... Existuje korektní důvod, aby billboard s Klausem, Zemanem, Rumlem, broukem potemníkem, kýmkoliv, nemohl na Stalinově podstavci chvíli stát? Je billboard něčím nebezpečný? Proč u Stalina ne a třebas u dálnice ano? Proč obvodní úřad rozhodl předem: Nikdy nepovolím! Protože se mu billboard nelíbí? Anebo v houštině předpisů skutečně vyloví jeden, jímž svůj zákaz billboardu obhájí? Vyloví ODS jiný předpis, kterým naopak obhájí svůj billboard? Nabízí se vtipálkova námitka: neohrožuje megaobraz u dálnice řidiče víc? Jedou šílenou rychlostí, spatří radního Hvížďalu a zabijí se. Ti, co zuří nad Klausem, to přežijí - stojí v zácpě na nábřeží. Hádanky pro lidi s politickou fantazií: vymetl by obecní úřad statečně od Stalina i obraz Jana Rumla, svého předsedy? A zastala by se ODS v takové chvíli Rumla proti úřadu nebo úřadu proti Rumlovi? Jeden zájem mají všechny politické strany společný: aby k nim byla státní správa neutrální a aby jim "nešlapala na brka", ale obtížně ten zájem prosadí. Všichni se budou usmívat, když stát "zkoupe" konkurenci. Víc než "porušováním zákonů" je případ Klausova billboardu jen znamením, že korektnost a politická zdrženlivost státních úřadů je něco, co zatím vidíme, stejně jako ten megaobraz na Letné, jen v dálkách kdesi v ranní mlze. Možná, že v této miniaférce ODS paradoxně sklízí, co sama zasela - zdlouhavý postup reformy práva a státní správy. Úřad dodnes umí vyhovět spíše sobě a pánům, které právě má, než aby byl sluhou svobody. A zdůvodní to. Politici i s příbuznými vskakují do úřadů jak červotoči do nábytku. Nejraději nám všem pak píší: Nejde to! Kdo se však dívá pozorně, toto ještě není stát. Nevidí tvář úředního neutrála, nýbrž škrabošku politického červotoče.

Podivné tukové mihotání
7.11.1998    Mladá fronta DNES    str. 15    Názory
    KAREL STEIGERWALD        
Poté, co jsme si prosadili občanské právo vědět, s kým souloží naši politici, tlačí se dopředu další důležitá svoboda: co žerou? Ne všichni politici to přiznají, ačkoliv na to má veřejnost právo. Už podle pokrmů můžeme totiž usuzovat, jak to s námi politici myslí, co chystají a jak to s nimi dopadne. Přesto se k informacím, co skrývají ministři ve svých útrobách, dostáváme jen s obtížemi. Politici často lžou. Tvrdí, že se stravují chlebem se sýrem trojúhelníčkem, a přitom se cpou kaviárem. Někteří politici lžou opačným směrem: ládují se chlebem, co jim namazala máma, a předstírají, že míň než ústřici by do úst nedali. Dobrým příkladem, jako často, je Miloš Zeman. Přátelsky varuje zemědělce, že pokud přiženou svá prasata do Prahy, on je sní! "Chci upozornit, že mám velmi rád tlačenku, ovar, jitrnice, jelítka a černou polévku," křepčí rozkošnický otesánek, když vypočítává, co nadělá v Praze ze stávkujících prasat. Kdekterý pravicový politik by se stávkujícími nejraději naložil také tak, ale netroufne si... Když ovšem Miloš Zeman jmenuje svůj jídelníček, skládající se z rozkrájených vařených či pečených prasat, neví patrně, co říká. Nic netuší o živočišných tucích a srdečním stínu, mastných i nasycených kyselinách, o záporných iontech, o volném zinku, vázaném hliníku a sádle. Neví, jak strašlivé a zákeřné procesy probíhají v jeho sociálnědemokratické dutině, proti nimž je mobilisace ODS neškodnou hrou. Můžeme citovat: leuko 11,1, trombo 262, urea 6,9 a bili 22,4. Negativní Q ve V1 a V2. Elevace perikardiálního rázu! Do předsedova žaludku pokojně padají kýty, bůčky a škvarky, v tepnách kuje se zhouba. Tukové destičky se vrší v zátočinách žil a krevním řečištěm nebojácného předsedy se řítí v apokalyptickém reji mastné kyseliny. Strašlivý je pohled na tepny věnčité, v nichž tiše přede své zhoubné dílo škvarek, největší nepřítel politikův. Podobně jeví se celá tato rozložitá bytost i pod mikroskopem! Játra, tukem obalená, děsí svou nemocnou obrovitostí náhodného návštěvníka a zděšen je kolemjdoucí, když ledvinu mine. Zle je i kloubům pánevním. Nešťastný ovar co smrtonosná rez tuhne v lůžku kloubovém. Den, kdy politik znehybní, se blíží každou jitrnicí, každým ovarem. Děsný rej pozorovat může zděšený host i v sklípcích plicních: tukové mihotání plesá s částicemi nikotinu a dehtu v divném, divném zpěvu: brzy bude nebohá zem česká volit nového předsedu! Zatímco mlsný předseda vrší na svůj talíř další plátek špeku zalitého sádlem, smutno je i ve zdravotní pojišťovně. Těch léčebných výdajů, než to jedlíka umoří! Radostný skřek ozývá se jen v táboře politických nepřátel, těch pojídačů syrové zeleniny. Přistrčte mu ještě misku jelit, šrůtek sádla a pět plátků pečeného boku! S tím jdou do voleb. Vítězství liberalismu se blíží!

Klenoty nevystavujme!
4.11.1998    Mladá fronta DNES    str. 13    Názory
    KAREL STEIGERWALD        
Bůh není žádný tvůj brácha, abys s ním mohl co týden klábosit. Zeptej se Mojžíše, kolikrát jej viděl. Také korunovační klenoty zjevují se nám jen čas od času v nepochopitelném rytmu a každý, kdo je neoprávněně posadí na svou šišatou hlavu, zemře!  Kdyby Bůh se s námi bratříčkoval, nebyl by už Bohem, nýbrž kamarádem a to, uznejme, je jiný úřad. Kdo by vystavoval korunovační klenoty někde v Mánesu jako nějaké Knížákovy exponáty, dočkal by se zázraku. Spolu s civící zkoprnělou demokratickou lůzou by ve vitríně uviděl jen jakousi čepici z plechu, kouli s křížkem a kovovou tyč. Jak v pohádce, klenot v suché listí proměněn! Co z těchto tří předmětů dělá korunovační klenoty, je právě jejich odvěká vzácnost a slavnostní způsob existence. Tedy i slavnostní způsob zjevování. Kdesi jsou, čekají tam a někdy se lůze zjeví, jindy ne. Jejich plachá nedostupnost je hodnota. Nejvíce by se cenily, kdyby je neviděl nikdo nikdy. Protože to se už prošvihlo, tedy alespoň - zřídka! Jak pěkně to zní, až v příštím tisíciletí...

Jít proti průzkumům
3.11.1998    Mladá fronta DNES    str. 12    Názory
    KAREL STEIGERWALD        
Výsledek posledního průzkumu STEM: voliči v drtivé převaze podporují takové názory, jejichž uplatnění by vedlo ke vzniku odpudivé zatuchliny - ochranářského a polorasistického státu s autoritativní vládou silného hulváta. Člověk se až diví, proč takový stát už nemáme a proč republikáni prohráli volby. Divit by se však neměl. Stát, který zvolna vytváříme, příliš liberální ani svobodný není a nikdo si nemůže být jistý, že se za pár let v odpudivou zatuchlinu nepromění. Příznaků k tomu je dost. A republikáni mohou jít spánembohem k čertu, když vítězná sociální demokracie jejich autoritativní a poručnické představy vyjadřuje stravitelněji a slušněji, než sám pan zupák Sládek. Nejen však ona. Politici (bez rozdílu stranického vyznání) pohrdající svobodami občanů a nabízející náhradou za svobodu různá neochvějná zupácká řešení, jsou k mání běžně. A jsou také více chváleni než nějaký se svobodou obtěžující podivín. Všichni máme zatuchlinu v krvi, i ten český bohatý bude nakonec stržen svou mentalitou, že vzkřikne: Zdaňte bohaté! Můžeme se konejšit úvahou, že my voliči nejsme přesně informováni a nevíme, že "zavedení přísnějších zákonů proti Rómům" v důsledcích nezlepší život a soužití s Romy, nýbrž zhorší svobodu všech. Nevíme, že kdo bohatým zvýší daně, přivolá zchudnutí chudých. Někdo by nám to měl konečně povědět! Průzkumům věří především politici. Podle průzkumů svou politickou nabídku upravují. Podle průzkumů nejen myslí, ale prý se i češou. Politik s vizí, jenž vzněcuje to slušnější ve voličstvu a chtěl by "nás táhnout někam dál", s odvahou proti představivosti a myšlení nás průměrných, je figura vzácná. Neznámá. Politického úřednictva zrodilo devět let svobody dost. Na běžný provoz demokracie to snad postačí, ale až zas přijde "hluboká krize", jako že přijde, bude zapotřebí státníků. Ti by už dnes měli všelijakým průzkumům a jiným průzorům do temných útrob společnosti říkat své ne, třebaže naslouchat jim (teď) bude málokdo. A voliči (alespoň někteří) měli by si pozorněji všímat těch politiků, kteří jdou proti srsti. Tam někde mohl by se zrodit státník. Vždyť i ten Masaryk (každý hejl se jím dnes zaklíná) byl většinu života sám proti všem - lidem i průzkumům. 

Tento komentář vyjadřuje stanovisko listu

Mašínové vyznamenáni nebudou
31.10.1998    Mladá fronta DNES    str. 12    Názory
    KAREL STEIGERWALD        
Paní Zdena Mašínová, matka bratrů Mašínů, obdržela 28. října od prezidenta republiky Řád TGM. Její osud vyčerpal snad všechno hoře, které v tomto století naše země poskytla. Zemřela utýrána v komunistické věznici. Její dcera se na Hrad k převzetí vyznamenání nedostavila. Důvod k tomuto gestu je pochopitelný: osud jejích bratrů, Ctirada a Josefa, kteří se zbraní bojovali proti komunistickému režimu a dnes žijí v USA. Doma jsou často zejména českou levicí považováni za teroristy a o hodnocení jejich osudů vede se letitý spor. Byli trestně stíháni, trestní stíhání bylo zastaveno z důvodů promlčení, toto zastavení bylo vzápětí zrušeno a stíhání bylo pak odloženo. Není jisté, zda tyto právnické opičky bratry Mašíny ještě zajímají, ale není také jisté, zda by nebyli nějakým horlivcem při příjezdu do vlasti zatčeni. Téma Mašínové v sobě koncentruje postkomunistická traumata společnosti. Zahrnuje i úsilí mnoha lidí ponechat na komunismu alespoň nějakou nitku suchou. Můžeme si představit takovou úměru - pokud budou oba bratři, kteří aktivně bojovali za svobodu, drženi v ranku "teroristů", na fasádě komunismu něco "slušného" jakoby zůstane každý je lepší než terorista. Vnucuje se úvaha, jak by asi dopadli hrdinové, kteří zastřelili Heydricha, kdyby při jejich akci třebas padl kolemjdoucí civilista. To by také někdo řekl, že jsou teroristi? Vyznamenání paní Zdeny Mašínové skrývá v sobě hlubší smysl. My Češi se skloníme vždy raději před majestátem utrpení než před majestátem boje. Nad bolestí paní Mašínové shodneme se snad všichni - u vědomí trýzně, jíž byla vystavena, cítíme patřičnost toho vyznamenání a snad i dnešní komunisté by možná řekli: tato nevinná žena tehdy mnoho vytrpěla, dobře, že ji dnes pan prezident vyznamenal.  Vyznamenat trpící je ušlechtilé - a snadné. Vyznamenat bojující je obtížnější: boj vede se za něco a proti někomu. Rozumět hodnotám, za něž se bojovalo, shodnout se na nich a stát za nimi, je obtížné. Bezpečnější je mít mučedníky, kteří za hodnoty trpí, než hrdiny, kteří za ně bojují. Bratři Mašínové vyznamenáni nikdy nebudou.  

Tento komentář vyjadřuje stanovisko listu

Jak se stal kozel zahradníkem
31.10.1998    Mladá fronta DNES    str. 12    Názory
    KAREL STEIGERWALD        
poznámka

Známé přísloví vystihuje tuto situaci: živočich živící se rostlinami stane se ochráncem rostlin před živočichy živícími se rostlinami. Ochrana spočívá obvykle v tom, že rostliny sežere, a tím se již dál nic zlého nemůže stát. Všude samý okousaný košťál, živočich v roli zahradníka nevinně dožvýkává a pokyvuje moudře hlavou: To jsem to tu pěkně uchránil! Je to oblíbené přísloví. Nešustí papírem. Velmi často setkáváme se s ním v praktickém životě. Včera stal se dotyčným živočichem také ministr Kavan. Přečetl si Zilkův spis z StB a řekl k tomu názor: "Spis mě nepřesvědčil."  Kozel ví, že sám má také u StB pořádně zamotaný spis se spoustou dohadů, pochybností, rozsudků i protirozsudků. A ti, které nepřesvědčil, řeknou: Z ostudy kozlí kabát k tomu. Mlčeti bylo by v takové chvíli zlatem. Ale kozel se neudrží, do cizí zahrady se zaplete a jako nějaký zahradník sděluje veřejnosti, že Zilkův spis "lze interpretovat oběma možnými způsoby". Vnucuje se otázka, jak lze pak interpretovat kozla? Možná by měl oplátkou on půjčit svůj spis Zilkovi, když si sám půjčil Zilkův. Ale přesvědčil by Zilka? A o čem asi?

Zemanova socialistická vláda musí vydržet - má hodně úkolů! (Pomůcka)
30.10.1998    Mladá fronta DNES    str. 13    Názory
    KAREL STEIGERWALD        
Představte si tu krásu! Peltrám - vodní nádrže. Lánský - jesle.

Za časů socialismu platila taková zvláštnost nevládla vláda, nýbrž Ústřední výbor (ÚV) KSČ. Dnes, za časů kapitalismu, nám konečně vládne socialistická vláda. Mnoho tenkrát, i přes velkou píli ÚV, zůstalo nedořešeno. Také by jistě bylo chybou zavírat oči před zkušenostmi minulých generací. Miloš Zeman rád říká, že jen hlupák se nechce poučit. Sami už si logicky z toho domyslíme, že Zemanova vláda se poučit chce. Zde nachází vhodnou pomůcku. Z knihy Dějiny KSČ v datech (Svoboda, 1984) vybrali jsme některá dodnes palčivá témata jimiž se tehdejší ÚV zabývalo. Dnešní vláda se může pustiti do jejich louskání. Použít se dají i ve volbách. 

18. prosince 1958 přijal ÚV Zásady rozvoje vnitřního obchodu, 8. července usnesení O stavu politické agitace na okrese Mělník a v srpnu téhož roku usnesení K ideové výchově lékařů. Z 20. října 1959 je usnesení O dokončení prodeje strojů. O sedm dní později vzniklo stanovisko O zřizování jeslí a mateřských školek a téhož dne také Masová politická práce mezi důchodci. A konečně 22. června 1960 vznikají Zásady zpracování a popularizace dějin závodů. Navazuji na Zprávu o současné situaci ve filosofii z 24. března 1959. 22. listopadu přijal ÚV Zásady rozvoje chovu drůbeže a Zásady jednotné soustavy vzdělávání osvětových pracovníků. Z 28. listopadu 1960 je usnesení O změně nákupních a zásobovacích vztahů. 

Témata, jimž se ÚV věnoval, často tvořivě spojoval do vyšších celků. Jesle s důchodci, drůbež s osvětáři. Například 18. července 1961 přijal Usnesení k zabezpečení krmiv a Zásady školení poslanců. Opět pěkná dvojice: krmivo a poslanci! 6. srpna 1963 je přijato Usnesení o vybudování sušárenství v ČSR. O rok dříve se řešily závlahy. Komunisté dialekticky sušili, zavlažovali a zas sušili! Každý úředník by i dnes byl pyšný na Zásady plánování a koordinace kontrolní činnosti a vzájemných vztahů ústřední kontrolní a revizní komise k oddělením ústředního výboru a k ústřední komisi lidové kontroly a statistiky (1957). 

Konečně 6. října 1964 byl schválen dokument Budování malých vodních nádrží. Zajímavé je též usnesení K práci strany na vesnici v kraji Olomouc (1955) a K prohloubení politické práce mezi ženami (1956) či Opatření k zlepšení stranické práce na stavbách elektráren (1956). Čtenář sám vidí, že se jedná o samé důležité záležitosti, a může se těšit, jak se do nich ministři zakousnou. Představme si tu krásu! Peltrám - vodní nádrže. Lánský - jesle, masová práce mezi důchodci a sušárenství, Bašta - dějiny závodů, chov drůbeže, krmivo a poslanci! Grégr - agitace na Mělníku a prodej strojů! Dostál - zásady plánování, koordinace, ústřední kontrolní, ústřední lidová, statistická a oddělení ústředního výboru či stranická práce na stavbách elektráren. Kavan - sušárenství (pod dohledem Lánského). David a Císař - ideová práce s důchodci a mezi lékaři. 

Možná jim to Zeman rozdá jinak, například že si Bašta a Peltram prohodí drůbež a vodní nádrže či že Lánský pustí Císařovi jesle nebo sušárenství a od Grégra převezme Mělník, ale těšit se můžeme už teď. Na některá témata mohl by Zeman udělat i ministerstvo. Třebas: jesle, nádrže a Mělnicko. Nebo: ženy, jesle, drůbež. Nebo: ideoví lékaři, nádrže, ženy. Dál už raději kombinujme každý sám. 

Bylo by škoda, aby před vyřešením těchto pěkných témat vláda padla. Nedá se věřit, že by se jich kdokoliv jiný ujal.

Miloš Zeman proti mafii
21.10.1998    Mladá fronta DNES    str. 13    Názory
    KAREL STEIGERWALD        
Předseda vlády nás upozornil, že se k jeho straně začínají hlásit mafiáni.  Tytéž  informace  mají  i  Grégr  s  Davidem.  Maňáni vstupují do ČSSD, aby získali místa, z nichž mohou řídit rozkrádání, říká ministr David. Jako obvykle to asi trošku popletl, místo vstupují chtěl říci: zřejmě rádi by vstoupili... Ale už jsme si na něj zvykli. Obávat se ovšem ničeho zlého nemusíme. Zeman včas dohlédne, včas odežene, včas krkem zakroutí. To je jistě chvályhodné, když se vládnoucí strana ostře postaví zloduchům a pijavicím. Zeman si také již vysloužil první veřejnou pochvalu. Vyplatí se ale povšimnout si Zemanova tvrzení pečlivěji. Miloš Zeman neříká - kteří mafiáni, nýbrž jen tak naznačuje - regionální, okresní a místní. Mafiánem myslí se obvykle účastník organizovaného zločinu. Miloš Zeman, předseda vlády České republiky, má tedy nějaké informace, že účastníci organizovaného zločinu hodlají vniknout do ČSSD. Tyto informace nesděluje policii, nýbrž veřejnosti. Dopouští se chyby - my veřejnost to nevyšetříme, policie by spíše mohla. Ale policii své informace o účastnících organizovaného zločinu ani předseda vlády, ani jeho ministři neřeknou! To raději potáhnou na novináře! Až takový Kocourkov je tato republika? Existuje i druhá možnost - republika až takový Kocourkov není a Zeman žádné informace o mafiánech, kteří by se rádi stali členy ČSSD, nemá. Je možné, že jsme neslyšeli informaci předsedy vlády, nýbrž náš chlubílek jen tak plácl nový bonmot, aby se učinil pěkným, aby všichni viděli, aby sám na sebe se zalíbením pohlédl, jak s mafiány zatočí. Miloš Zeman si tedy musí vybrat, čím se stane: předsedou vlády, který tají před policií vážné informace o zločincích, nebo tím slavným chlubílkem, který jen tak něco plácá o mafiích? A pro pobavení - Bašta by mu mohl ty mafiány sbalit do kufírku a předseda vlády aportoval by je v mordě slavnostně až na sám Hrad. V Evropské unii, říká Zeman, když jej nepřerušují, je to normální.

Houby rostou a ohrožují politickou stabilitu
8.10.1998    Mladá fronta DNES    str. 12    Názory
    KAREL STEIGERWALD        
Politické stabilitě holdují voliči stejně náruživé jako sběru hub. Letošek nám dopřává obého. Máme stabilní vládu a houby rostou jako šílené. V lese najdete tuny kozáků, hřibů, ryzců, václavek i dášenek. Půjde-li to takhle dál, začnou růst i knížáci a chutná plísnice kořínková, nebo dokonce jedovatý zeman koloděj či klaus závojnatec. 

Kolem hub se může strhnout šeredná polízanice. Politické strany by si rády přisvojily celou úrodu, ale konflikty vyvolávají i jednotlivé houby. Padlo již několik žalob. Ta za václavky a dášenky je předem vyhraná. Marně se České lesy, a.s., vymlouvají, že je vlhký rok a dášenkám se na pařezech daří, prezident je neoblomný. Nakonec budou dášenky a václavky z pařezů odlupovat pionýři! 

Zato zvýšený výskyt knížáků v roklinách profesorovi Knížákovi nevadí. Je prý tolerantní ješita a knížáky si ten kanibal rád upravuje s vajíčky. Překvapivý je návrh Miloše Zemana na přejmenování kozáků na Houbu americké námořní pěchoty. Zeman neví, proč se tomu někdo diví. Připomíná osvobozenou Plzeň a že podobnou změnu schválilo už jedenáct sociálnědemokratických vlád z patnácti států EU. Ministr Lánský je rád, že se to konečně řeklo nahlas - Plzeň osvobodili sociální demokraté! A už to v ČSSD zajiskřilo: Kavan podrážděně připomíná, kdo osvobodil Ostravu a že kozák je tradiční název na památku Dukelské operace, Bašta k tomu má hned nějaké tajné dokumenty. Ministr financí považuje tento spor za popletený, ale zůstává klidný. S houbami jako s rozpočtem, dělají nám to nepřátelé. 

Mlynář, Kroupa, Ruml a Hromádková založili Hnutí ryzec. Neví se zatím přesně, o co se jedná, ale jisté je, že je to hnutí správným směrem. Jan Kasal je dotčen - ryzec je houba lidovecká. Macek připomíná, že existují vhodnější houby, například satan. Vyjádření komunistů je banální: Houby patří lidu a Macek je choroš. Václav Klaus upozorňuje, že houby budou mít jen někteří, podle vlastní iniciativy, kdežto Špidla jde spíš s těmi komunisty, když volá: Houby plošně všem! Ať už iniciativu, nebo rozdělování, pro letošní podzim je rozhodnuto. Všichni budeme mít houby.

Vědí vůbec, že už tady vládnou?
6.10.1998    Mladá fronta DNES    str. 14    Názory
    KAREL STEIGERWALD        
Policista a soukromník Šula, novopečený šéf důležitého, avšak prapodivného protikorupčního výboru, se v úřadě ani neohřál a již překvapil. Bude rezignovat, protože jemu i rodině vyhrožují zločinci. Šulovi budou diskreditováni a vystaveni i "dalším akcím". Pan Šula bude fyzicky likvidován. Nebojí se, je zvyklý, ale jde mu o rodinu. Podle pana Šuly nejde však o nic konkrétního, protože výbor ještě nezačal pracovat. Jde prý o to, že pan Šula má "jiné názory na postup v boji proti ekonomické kriminalitě, které nekorespondují s názory vlivných lidí v této zemi". Z tohoto výroku není člověk moudrý. To jsou vyhrožující zločinci "vlivní lidé"? Či naopak zločinci patří mezi "vlivné lidi"? Ale až tak dramaticky to pan Šula asi nemyslí. Miloš Zeman této mrzutosti ihned využil a upozornil na profesionální kvality pana Šuly. Zločinci vědí, že "zavřel Liznera", a proto - jen se ten Šula objeví, hned vyhrožují, tak jsou podělaní. Jako by tu do zahrady zločinu vkráčel nový Nemilosrdný. Zločine, střez se! Místo hrůzy v podsvětí se může vláda lehce dočkat nové ostudy. Šulova mrzutost totiž vyvolává otázky, na které bychom se měli dočkat odpovědi nejen od zkušeného policisty Šuly, ale především z míst takříkajíc úředních. Jak zdokumentoval zkušený policista ty výhrůžky a vydírání? Jak zajistil terén pro vyšetřování? Které orgány činné v trestním řízení jdou po stopě zločinců? Lze už dnes naznačit něco o povaze stop, či až vyšetřování více pokročí? Ví policie, že toto vydírání zkušeného bývalého policisty je báječnou příležitostí, jak nastražit zločincům past? Jak to, že už teď, dokud past nesklapla, nás Šula informuje? Dočkáme se brzy nějakých výsledků vyšetřování a poté i velikého procesu, který by mohl být vstupní slavobránou do akce čisté ruce? Šulova mrzutost vyvolává i otázky opačného druhu. Co je to za věhlasného policistu, který "nechce být komisař Catani" a takto lehce si klekne před zločinci? Jak to ten Zeman s Baštou vybírají, když vybrali pro tak náročný úkol - nestatečného? Vydírání, vyhrožování, copak ten policista nezvedne nozdry a nevyrazí jako ohař? Vždyť mu vyhrožují "fyzickou likvidací", to už je pro policii něco! Ne, on jde do médií fňukat: Já to vzdávám, zločinci, máte zelenou, strašte dál. Z Šulovy mrzutosti povstala tedy trojí škoda. Škoda, že drzost zločinců nepovzbudí odborníka Šulu k výkonu. Škoda, že couvající Šula povzbudí k výkonu zločince. Škoda, že Zeman takto nešikovně toho odborníka vybral. Jen pro pořádek - existují ještě dvě možnosti. Ta horší - Šula dobře ví, čím ho kdo bude skandalizovat; a ta ještě horší - nikdo mu nevyhrožuje. On jen tak dělá tyátr. Pozorovatel má z toho jakési všeobecné tušení. Že oni pořád ještě nevědí, že už vládnou? Proto ten opoziční rambajs ve vládních lavicích!

Pokušení. To má organizovat stát?
23.9.1998    Mladá fronta DNES    str. 14    Názory
    KAREL STEIGERWALD        
Někdy to vypadá, že Evropská unie je svět, který se skládá ze samých myšlenek našich sociálních demokratů. O každém nápadu, aby mu dodali věrohodnosti, říkají: Je to praxe, které se běžně používá v EU. Nejposledněji to tvrdil ministr Grulich o "nekonvenčním" boji proti korupci - o policejních provokatérech, nabízejících úplatky. Zdá se, že by vláda tento neblahý a rozporuplný institut fízla provokatéra ráda obnovila. Boj proti korupci je obtížný, říká Grulich. Provokatéři by jej jistě ulehčili. Nelze pochybovat, že by na jejich lákavé úplatky mnozí činovníci naletěli a mohli by pak být uvězněni. S úzkoprsou námitkou, co by v těchto vyprovokovaných případech soud vlastně soudil (zločin, provokaci?), nelze se mazat. Důležitější je, jak rychle by korupce ubývalo. Snadno si představíme, že ještě rychleji než s provokatéry by se případy korupce rozplétaly na mučidlech. Úředníci, nejčastější účastníci korupce, nebývají stateční a páleni železem by jistě "zpívali". Udaných korupčníků mohli by si pak policisté nachytat, co hrdlo ráčí. Pěkně by to odsýpalo. Sociální demokraté nedoceňují, jaký svět by s pomocí podobných postupů vytvořili. I Grulich sice ví, "že to vyvolává vzpomínky na komunistický režim", ale výsledný efekt - vyhubení korupce - je lákavý. Vždyť korupce ohrožuje demokratickou formu vlády a ekonomiku země. Ale země, v níž jsou občané usvědčováni z trestných činů agentem provokatérem, demokratickou formu vlády už nemá, zatímco korupce jí zůstává. A nejen jako svinstvo mezi občany, nýbrž povýšena právě na formu vlády. Ať někdo rozhodne, co je z hlediska vyššího principu mravního horší: když občané zločin páchají, či když stát zločin provokuje? Nějaký kněz mohl by nám říci, jak satanské je vystavit člověka pokušení! A to má organizovat stát? Boj s korupcí je obtížný, ne všechny formy jsou však dovoleny bez následků. I kdyby někdo stokrát tvrdil, že jsou v EU "běžné". 

Tento komentář vyjadřuje stanovisko listu

Pan Bašta půjde první
23.9.1998    Mladá fronta DNES    str. 15    Názory
    KAREL STEIGERWALD        
V kancelářích, kde berou sázky, na pana Baštu už nepřijímají. Kdo by na něj přesto chtěl vsadit, musel by daleko na předměstí. Ale i tak by výhra, pokud by ji nějaký idiot vůbec vyplatil, stěží pokryla cestovné. Prostě tihle hoši z branže na pana Baštu již nesázejí. Tragédií tohoto agilního muže je temperament. Ačkoliv se jako ministr s tajným posláním mohl zahalit do ponurého mlčení a jakékoliv činnosti se prozíravě vyhnout, překypuje aktivitou. Skládá a vrší se to uvnitř, takže co dva dny vyhrkne z něj nějaký nový nápad či alespoň záměr. A to je pak hned zle. Prdlačku je v té chvíli panu Baštovi platné, že je odborníkem na tajné služby. Sám prý ví, že jej čeká jen hanba, nemůže si ale pomoci, bral už i prášky. Co vře uvnitř, to musí ven, jinak by se mohl pan Bašta i vznítit. Hoši z branže nad panem Baštou zlomili hůl také proto, že trpí ustavičným převtělováním. Jako ministr věří, že je expertem na tajné služby, jako expert na tajné služby se považuje za nesmiřitelného vyšetřovatele a jako nesmiřitelný vyšetřovatel má dojem, že je ministrem nějakého všem neznámého resortu. Ve skutečnosti jde ovšem jen o obyčejného budižkničemu či o jakéhosi lesního hejkala, jenž vše živé obtěžuje povykem "čisté ruce, čisté ruce". Někdo říká, že povyk zní: pět peněz, pět peněz... Je velkou zásluhou tohoto čilého pidimuže, že jeho obtěžování spoluobčanů nevyvolává negativní zemanovské "hněv a vztek", nýbrž pozitivní havlovské "smích a soucit". Je tedy postavou veskrze laskavou. Kdo by přemýšlel, jakou panu ministru Baštovi přiřknout v souvislosti s tajnými službami hodnost, připadl by rychle na výstižné "lesmistr". Hůl nad ním láme i ministr Grulich. Obává se Baštova apetytu, s nímž nejen zakládá stále nové a nové policejní formace s různými názvy, obává se jeho vůle tyto formace také řídit a rychle dotahovat do konce všechny nedořešené případy, na které se v šuplíku dostane. Mohl by se lehce stát zakladatelem etapy, které by se v dějinách ČSSD říkalo Období nezákonností, a to by ani sám Bašta nechtěl a on, Grulich, si toto místo také nenechá vzít.  Proto půjde pan Bašta první. Je to úspěch. Předběhl i ministra Grégra a to už je co říci! Ale ještě dlouho po Baštově odletu bude se nad českou krajinou ozývati jeho poeovské: Čisté ruce, pět peněz...

Mír chatrčím, válku kavárnám!
18.9.1998    Mladá fronta DNES    str. 14    Názory
    KAREL STEIGERWALD        
Ještě ve služební láhvi ani moc becherovky neubylo a jedno už jasné je: vláda nemá pro strach uděláno. Ministři se bojí stát za svými zajímavými názory. Rádi je už teď zapírají, a to ještě ani nejde do tuhého! Postup je vždy týž. Nejprve se hlučně něco vytroubí, slíbí se lidu překvapující novota a pyšně se odejde z tiskové konference. Slavný příklad za všechny: do vánoc prošetříme celou tu Svobodnou Evropu a uvidíme! Pak následuje veřejná kritika, případně posměch. A v tomto okamžiku stává se sociální demokrat zbabělcem: My jsme to neřekli, řekne. A když mu novináři strčí pod nos, co řekl před týdnem, řekne: Zkreslili to! Nebo: Už si to nemyslím. Vyvíjím se názorově, řekne a upozorní, že na vývoj má každý právo a že vlády, které se názorově nevyvíjely, jsme tu měli čtyřicet let. Dnes tu tedy máme vládu, která se vyvíjí. Vývoj je to bouřlivý. Sestává ze zapírání, vytáček a lží. Stal už se z toho roztomilý zvyk: odchyťte si, jste-li nepřítel vlády, nějakého čipernějšího vládního činitele a pusťte se do něj. Hned s vámi začne souhlasit. I názory spoluministrů hbitě označí za jakousi soukromou věc, nikoliv věc vlády. Do toho, co říká vláda a co je nezávazné tlachání ministrů, vnese ohromné nejasno. Já s vámi souhlasím, bude vám říkat. Je tak velmi obtížné zjistit, co si vlastně vláda myslí. Dodnes není například jasné, zda vyváženost a objektivitu vysílání Svobodné Evropy sleduje, či nesleduje. Může být, že si ji sleduje některý ministr jen tak, pro sebe, ze zvyku, postaru. Být sociálním demokratem vyžaduje od člověka jakési hranaté revoluční chlapství starého Zápotondy či Boleslava Pecky. Sociální demokrat měl by za svou pravdou stát bez ohledu na to, že panstvo v pražských kavárnách na něj pohlíží skrz prsty. Měl by rozkopnout dveře kavárny a neochvějně vzkřiknout: Zavádím milionářskou daň a svobodku stěhuju do Mongolska! Vždyť je jeho vyznáním mír chatrčím, válku kavárnám! Dnešní socani ale raději fňukají, že neřekli, co řekli. Mistři v tom jsou oba ministři zahraničí: Kavan i Lánský. V rozpočtu na příští rok nadělila si vláda dvojnásobek. Příští týden to popře. Ministři budou zbaběle říkat, že to vláda tak doslova nemyslela, že to není tak úplně její názor. Může se však stát, že poučeni touto statí statečně jak staří pořádní socani řeknou: Ano, ty prachy jsme si sami dali. Je to názor vlády, hotovo dvacet!

Co nám všem může každý Kenneth Starr?
16.9.1998    Mladá fronta DNES    str. 16    Názory
    KAREL STEIGERWALD        
Večer zatahuje záclony! Co tají? Proč se nepřizná? Toto je základní otázka moderní politiky konce století a podnět k existenci všelijakých "veřejných žalobců". Patrně je to také první vykročení na cestě z demokracie do pekel, na níž Američané jsou díky Clintonově aféře už zase první!  Proč lžete? Že nelžete? To tvrdíte vy! Veřejnost má právo vědět, kde jste byl včera! Lítáte v noci s Lewinskou až na Petrovy kameny a líbáte tam zadek ďábla? Dokažte, že ne! Mlčíte? Či drze odpovídáte? Každý, kdo byl kdy podroben těmto otázkám samozvaných či jmenovaných zástupců veřejnosti, ví, že je už v té chvíli ztracen. Ať odpoví, jak chce, zaplete se. Bude usvědčen, zavržen a popraven. Dělali jsme to devětkrát, vzkřikne nějaká Lewinská, a vy, lhář, jste prakticky mrtev! A baba vás pak ještě nechutně vrazí do pamětí! Kdysi lovci ďábla trýznili a upalovali spoluobčanky ve jménu očisty božího světa. Dobové vysvětlení těch poprav bylo sugestivní. Skoro každý slušný člověk si stovky let myslel, že čarodějnice musí být, jménem páně, upáleny - vždyť jsou nebezpečné. A lid veřejné upalování, tuto televizi středověku, miloval! Dnes se všeobecně věří, že politik nesmí mít soukromí, že nesmí nic tajit, že veškeré jeho konání je veřejnosti přístupné, že existuje přímá spojitost mezi záclonou v okně, orgasmem a dodržováním zákonů. Nad tímto vyznáním bdí jeho tvůrce - svobodný tisk, který všude vleze a vše vyslídí. Mizí hranice mezi soukromým životem a veřejnou činností. Ve jménu "práv veřejnosti" a ve jménu ochrany "svobod a demokracie" jsme se již seznámili s játry, plícemi, ledvinami a nyní konečně i s penisem předních politiků. Souvislost mezi činností těchto orgánů a veřejnou činností jejich nositelů není na první pohled patrná, ale veřejné mínění už umí vykřiknout, aby ji patrnou učinilo: "Politik s nemocnou ledvinou je podplatitelný! Zalhal ve věci orálního sexu, zalže i ve věci třetí světové války! Pohleďte na toto nemocné a bezmocné játro! Chcete, aby vás zastupovalo v Senátu?"  Tragédií, třebaže groteskní, je, že všechny tyto agresivní kampaně nemají vůbec nic společného s "ochranou demokracie a svobody" či "právy veřejnosti". Tato slova jsou jen vznešenou záminkou pro činnost v podstatě neobyčejně odpudivou, pro slídění v cizím intimním životě. Právo vědět, jak kdo vypadá na záchodě, pozorovat, co včera dělal s milenkou, a číst cizí soukromé poznámky, a právo takovými pravdivými informacemi krmit lačnou veřejnost, má přednost před právem nejhodnotnějším - na soukromí. Devastovat lidskou intimitu bylo vždy snem tajné policie a tajná policie vždy dobře ví, co je pro svobodu nejdůležitější. Ale stejný destruktivní sen má také veřejnost, která před nejistými hodnotami svobodné občanské společnosti většinou dává přednost pikantním drbům a penisům státníků. Té radosti, když může lůza zařvat: Tak vidíš, mámo, jaký to je prasák! Zalhal, židák jeden! Tento požitek může si každý denně koupit u kamelota za jeden dolar, dvě marky, pět korun. Pod svatouškovskou knutou vypěstuje si svobodný svět už ne vůdce a státníky, s nimiž demokracie začínala, nýbrž vystrašené hejholy, kteří v hrůze ani záclonku v okně nezatáhnou. Clintonova aféra je tohoto rozprodeje svobody prozatím vrcholem. Ale nepochybuji, že se půjde dál. Čarodějnické lovy budou pokračovat ještě několik set let. Odvaha politiků vzepřít se "zájmům veřejnosti" je pramalá a málokdo by je také podpořil: vždyť jsou pouzí zástupci a zaměstnanci veřejnosti! Nepodpořím je ani já. Nebýt Čechem, napsal bych ze solidarity, že se často dopouštím téhož co Clinton a pak také lžu, ale bylo by mi špatně porozuměno. Však víme, Čechy! Zbývá tedy jediné: ať prohlásí všichni demokratičtí prezidenti světa (je to jen pár lidí), že i oni mají své Lewinské, že s nimi dělají to a to, tehdy a takto, ale že oni také, chválabohu, o tom lžou. Pak nám všem může každý pošukaný Kenneth Starr - víme co.

Kavan v cizím kabátě
12.9.1998    Mladá fronta DNES    str. 12    Názory
    KAREL STEIGERWALD        
Některé z ostud socialistické vlády ne a ne usnout. Když advokát Sokol upozornil českou veřejnost, že žádná vláda v našem ústavním pořádku nemá (naštěstí) sebemenší možnost nějakým způsobem strkat nos do vysílání nejen Svobodné Evropy, ale i ostatních médií, zdálo se, že vzrušená debata o nejapných výrocích členů vlády o Svobodné Evropě by mohla konečně ustat. Třebaže Sokolovy důvody zněly přesvědčivě, debata neustala. Ba co víc své znepokojení vyjádřili v dopise prezidentovi i kongresmani USA. Píší prezidentovi, aby Zemanovi i Kavanovi domluvil.  Kongresmani nejsou asi dobře informováni. Asi nečtou články Tomáše Sokola. Také nevědí, že je celkem jedno, co naši socialističtí ministři kdy pronesou. Však zítra řeknou pravý opak či včerejší výrok zapřou. Sám ministr Kavan k tomu říká: "Nikdo ze Senátu ani ze Sněmovny reprezentantů nemá důvod vyjadřovat své obavy." A je to. Kavan má pravdu. Všelijaké výroky našich nynějších ministrů nemusí ve skutečnosti znamenat vůbec nic. Mohou však, a to asi Kavan také uzná, znamenat naopak vše. Ustavičné hromadění prapodivných a kuriózních výroků typu "Polsko je náš prostředník v jednání se Slováky" či pořád ještě aktuální "Budeme kontrolovat Svobodou Evropu, jestli je objektivní" může nakonec veřejnost odchýlit od lehkomyslného úsudku "oni prostě jen tak hloupě plkají" k závažnému odsudku "z českých ministrů se stávají jacísi karpatští zlosyni". Ať zkusí ministr Kavan říci zkusmo: "Svobodka pracuje v žoldu amerického imperialismu." Či třeba (namátkou) jeho druh Grulich podobně: "Mezinárodní měnový fond řídí Židi." Což o to, zní to krásně, Grulichovi a spol. to blýskne mládím. Co by to asi vyneslo Kavanově vládě i nám?  Prezident pojede do USA s obtížným podtématem v kapse: zastavit tuto hloupost a vysvětlit, jak se má v Americe chápat ta nepochopitelná zvláštnost české sociálnědemokratické povahy? Když něco říkají, myslí to? A když to nemyslí, proč to říkají? A když to říkají, proč to neudělají? Na iracionálním ministrovi tak obtížné vysvětlování nechat nelze: Kavan si splete dveře, přijde jinam, než měl, popře nějakou pravdu, aniž se ho na ni někdo ptal, a odejde omylem v cizím kabátě. Havel je absurdní dramatik, bude to umět Američanům lépe říci. 

Tento komentář vyjadřuje stanovisko listu

Jen kuřte, děcka, jen kuřte
9.9.1998    Mladá fronta DNES    str. 12    Názory
    KAREL STEIGERWALD        
Rozhodně je lepší kouřit, než nekouřit. Na značce už tolik nezáleží - všechny cigarety jsou výborné. Kdo už někdy pozoroval, jak se z lidských nozder vilně vine šedomodrý kouř, ví, o čem je řeč. Nikotin se rozvaluje tepnami, nad člověka stoupá libá vůně páleného tabáku, mozek mírně šumí a duše se chvěje - čím? Nikdo tu nejasnou rozkoš nepopíše. Kdo ji prožil jednou, neodtrhne se od ní. Cigaretu nenahradí nic. Vědí to ženy, muži, staří, mladí, strýcové i tety, kluci a holky - všichni kouříme a víme proč.  Třebaže kuřáci pilně umírají, neubývá jich, hlásí se další. Proti rozkoším životního stylu (ruce v kapsách, retko v hubě) stavějí odborníci (kdo to proboha je?) velmi nudný, protivný a nezáživný obraz: rakovinu, infarkt, mozkovou mrtvici a děsný chrchlavý kašel každé ráno! To je ovšem směšné, strašit nemocemi, řekne vám každý přední kuřák. Pak umře, plíce se mu rozpadnou na cucky, mozek na maděru, srdce se udusí, kuřák řve bolestí, než se odebere na nebesa, ale to už se ho naštěstí nikdo na nic neptá. Nekuřák je nudnější tvor než kuřák. Odborníci by uvedli příklad:  malířka a herečka Iva Hüttnerová. Vtipná od rána do noci, šedesát cigaret k tomu, kouřit bude do smrti (!). Žádná vybledlá nekuřačka se s ní nemůže měřit, lidé vždy budou mít raději Hüttnerovou! Tak mají kuřáci všude přednost - opanovali svět, foukají kouř do všech jeho skulin. Také stát je nesmírně rád: prodej cigaret přináší státní kase nesmírné jmění a na druhé straně kuřáci z té kasy neodebírají, protože umírají s oblibou dávno před penzí. Je ideální, když se náruživý kuřák dá i na pití. Ani náklady na léčení kuřáků nejsou velké, sotva tak za odvoz - většinou sebou chlap sekne na chodníku a je po něm, zatímco zdlouhavé bezúčelné léčení nekuřáků spolyká miliardy. Člověk jest podivný tvor - demonstruje za životní prostředí, protestuje proti atomu i autům a mezitím, jako by se nechumelilo, klade si do plic vlastnoručně tuny dehtu! Tož kuřte, děcka, kuřte. Já jediný tu lžu: nekouřím totiž! 

Tento komentář vyjadřuje stanovisko listu

Pivo mění náš život k lepšímu
8.9.1998    Mladá fronta DNES    str. 13    Názory
    KAREL STEIGERWALD        
Poslední zprávy o pivu jsou možná závažnější než informace z burzy či události ve čtyřkoalici. Dochází k masivním přesunům z dvanáctky k desítkám a ještě níž. Proti tomu je smlouva ČSSD - ODS jen čajíček. Sládci tvrdí, že se nemají za co stydět. Takové zásadní změny nemohou před volbami zůstat bez následků. Kdo se divil, že se Sládek nedostal do parlamentu, už chápe. 

Změnil se život nejen Sládkovi, ale nám všem. Řada občanů chlastá po volbách méně než dříve. Jiní chlastají jako dřív, ale místo dvanáctky desítku či sedmičku. I to je stále ještě pokrok. Někteří občané ovšem chlastají více a to už je krok zpět. Vedou k němu dvě cesty: buďto víc sklenic řídkého piva, nebo tam vrznou, něco ostřejšího. To může být politicky nebezpečné. Takový volič má jednu dvě sklenice, vy nic netušíte a bez obav mu řeknete, co vejráš ty pravicová opice. A on už se pere, protože je socialista! Pehe se ptá: O čem budou senátní volby? Zde má odpověď: Řídké pivo, ano, či ne?! 

I Miloš Zeman vylepšuje své pivo becherovkou. Je na tom tedy stejně jako dříve, za časů dvanáctky a osmnáctky. Také Václav Klaus se Zemanovy becherovky jednou dopracuje, ovšem jaksi z druhé, konzervativnější strany, od whisky. Řídké pivo nás mění všechny k lepšímu. Je to vidět i na Unii svobody, která v období vícestupňových piv bývala zapšklou partají, ochotnou šťárat se v kdejakém dloužku. Dnes se Jan Ruml už tolik nerozčiluje. Ťukne si s Danem Kroupou řídkou devítkou, jen to hvízdne. Udělají jich pět šest, aniž padne nešťastná věta: Kams dal, lumpe, dvaapadesát milionů! Každý politolog uzná, že po šesti dvanáctkách by tato zbytečná pravda na stůl položena byla. 

Vasil Biľak se kdysi pletl, když tvrdil, že pivo je náš chléb. Mnozí voliči se dnes přesouvají k vínu. Má to pro politiky nedozírné následky. Po dvanáctistupňovém pivu spadnete pod stůl a mručíte tam jako medvěd. Po řídkém pivu a po víně ještě i pod stolem křičíte: Reforma je nutná! Jakýkoliv živý sociální systém vyžaduje přizpůsobování vývoji společnosti. Tyto zvuky doletí až k voliči a on vám dá svůj hlas.

Velmi příjemné zjištění
7.9.1998    Mladá fronta DNES    str. 06    Názory
    KAREL STEIGERWALD        
Dnes, kdy máme všichni tolik starostí s dalšími osudy Ruska, které se možná opět ocitá na nějaké další tragické historické křižovatce, hodí se vzpomenout všech politologů, kteří nám řadu let doporučují: Držte s Ruskem. Říkají nám, že Rusko jde k demokracii, že v Rusku vzniká obrovský trh, že je to velká slovanská země otevřená spolupráci. Jen hlupák by se jí vyhýbal. Naší chybou bylo, že jsme Rusko opustili, že jsme neuváženě vyklidili ruské trhy, že jsme zbrkle zpřetrhali tisíceré svazky a nitky, které nás ještě před pár lety s ruskou velmocí spojovaly. Tuto roztržku prý způsobili takzvaní "tržní komsomolci" či "pravicoví svazáci"  zfanatizovaní nesprávnou  "pravicovou" ideologií. V posledních dnech takové hlasy ztichly. Nejprve nebylo zcela jisto, jak se vlastně ruská krize u nás doma projeví, nyní je naopak jisto, že díky naší nynější malé závislosti na ruském hospodářství a surovinách se ruská krize u nás projeví jen málo. A právě toto pootočení zahraniční politické i hospodářské orientace v průběhu několika let bychom si mohli navzdory všem radám rusofilů pochválit. Česká republika se po osmi letech ocitla nejen ve svobodnějších, ale i v bezpečnějších vodách. A to je po půlstoletí ruské okupace příjemné zjištění - obchodovat s Rusy, stýkat se s nimi, číst jejich spisovatele a pozorovat ten jejich děsný vír třebas i s úzkostí, ale bez obav, že nás vezme s sebou. O hlasy rusofilů však nepřijdeme. Jen co se ruská krize buďto vyřeší, či naopak všem zevšední, opět se ozvou, aby nám připomněli, že Rusko jde k demokracii a že my to, zaslepenci, nechceme vidět. Řeknou také, že i tento článek je protiruský. Pravdu mít nebudou, ale jejich nová věštba bude v Čechách dobře znít: Přichylme se tam k tomu dubisku, jež vzdoruje dosaváde zhoubným časům...

Buďme taktní, zapomeňme
31.8.1998    Mladá fronta DNES    str. 06    Názory
    KAREL STEIGERWALD        
Mládež vede Brno. Ať kvete sto květů. Kraft durch Freude. Hesla. Blbost kondenzovaná do několika břitkých slov. Čím horší poměry, tím zvučnější hesla. Arbeit, matka pokroku, macht Frei a polidšťuje opice! Také Čisté ruce k nám zabloudily z jiných dob a zajdou na úbytě. Není doba hesel a kampaní. Kolem Čistých rukou se neshromáždí mladí aktivisté s odznáčky, kteří by vysmýčili každý kout země. Kolem Čistých rukou nevznikne žádné hnutí Čučche. Čím dříve budou zapomenuty, tím raději bude vláda, třebaže by vám na počkání přísahala, že se Čistých rukou nikdy nevzdá. Jednu šanci na přežití Čisté ruce mají - že by se jejich vedení zmocnili tuneláři, věc obratně rozdmychali a nás ostatní by nějak šikovně zas připravili o peníze. Sám Zeman by dal padesát tisíc! Vybíralo se takhle kdysi dávno na Kubu a my, mladí výběrčí, utráceli jsme pak vybrané peníze v restauraci U Olbrachta. Naší aktivitou držela se pomoc Kubě na Semilsku tak dlouho, že by i dnešní socialisté byli nadšeni. Pokud nelze rozvinout nějaký teror, kterého by se účastnil větší počet fanatiků, neznamená akce Čisté ruce vůbec nic. Vědí to právníci, policisté i rozumnější politici. Žádného Zorra mstitele akce neporodí, protože ji vůbec, má-li platit právní pořádek, nelze provést. To, co by aktivisté Čistých rukou měli vykonat, je v právním státě úkolem policie a soudů. Varujme se toho, aby politikové brali právo do svých rukou, aby vyhlašovali cílené očistné kampaně. Komu z politiků táhne hlavou potřeba nějaké očisty, a jako že je nutná, má možnost analyzovat činnost policie a soudů a starat se o potřebnou nápravu. To by očistě prospělo víc než tatrmanské výkřiky o Čistých rukou. Poslední instancí, která má Čisté ruce zachránit, jsou tajné služby. Ano, je možné udělat z nich nějakou hospodářskou policii, dát jim policejní pravomoci a jinde pak založit nové tajné služby. Možné to je, ale kostrbaté. Snazší by bylo, aby se policejní činností zabývala policie a tajnými věcmi zas tajné služby. A Čisté ruce? Buďme k vládě taktní a zapomeňme. 

Tento komentář vyjadřuje stanovisko listu

Vláda by měla ihned přidat, nebo přestat
29.8.1998    Mladá fronta DNES    str. 10    Názory
    KAREL STEIGERWALD        
Je tomu právě 37 dní, kdy byla jmenována nová vláda. Je potěšitelné, že se tohoto pěkného výročí dožila, i když s tím nepočítala. Kulaté výročí je také příležitostí shrnout dosavadní úspěchy. Vláda by však měla přidat, zatím je to tak na slabší dvojku. Musí se víc hlásit, a hlavně mít pořádek v aktovkách, než dostane jedničku. Začala slibně. Impozantní německá ofenziva předsedy vlády byla podpořena polskou a švédskou akcí. Pokus ministra zahraničí Kavana, aby Polsko bylo prostředníkem mezi ČR a SR nevyšel zcela - mezi ČR a SR nadále není válečný stav. O chlup úspěšnější byl druhý ministr zahraničí Lánský, který je možná první. Naše vojenské vztahy k neutrálnímu Švédsku jsou teď prý daleko bohatší než k NATO. Proč ne, zvláště když asi vstoupíme spíše do Švédska než do NATO. Bude to pěkná ťafka americkému imperialismu. Kdo myslí, že dojde k navrácení uloupených památek, mýlí se. Památky se budou vracet majiteli - Habsburkům -, nikoliv českým socialistům, kteří nikdy nic neměli. Ani na domácí půdě vláda nezahálela. Od nenápadných mzdových tarifů se rychle dostala k základnímu ideovému nástroji k seznamům. Budeme mít seznam bytů, seznam výrobků vhodných pro export, seznam ředitelů, kteří budou odvoláni, a seznam ředitelů, kteří budou jmenováni. Podle téhož seznamu vznikne i dvanáct nových úřadů. V široké diskusi s opozicí vznikl tajný materiál o kráglování a obsazování. To může pročistit vzduch - chybou je, že vláda ve zmatku, poté co to vyšlo v novinách, spis odtajnila. Tajné to zůstat mělo, vládo! Jen akce čisté ruce se zatím stěhuje sem tam. Někteří pesimisté vidí její osud černě. Zrádný ministr Rychetský si myslí, že celá akce nemá smysl. Musíme však jako náměstkyně ministra vnitra Strecková, která od roku 1952 až do roku 1980 v KSČ věřila ve změnu režimu, mít stejně pevnou víru, že čistých rukou se nakonec ujme ministr vnitra Bašta. Ministr vnitra Grulich tak získá čas pro jiné úkoly. Mohl by třeba nechat zabavit tento článek. Ale oba ministři hospodářství mu připraví seznam sto padesáti tisíc prověřených a neprověřených antisocialistických ředitelů, může se tedy pustit do zatýkání. Průkopník ministr Mlynář si chtěl prověřit jednoho majitele vepřína, ale neměl úspěch, protože byl první. Teď v tom prověřování lítají už všichni a líbí se to! Dočkáme se tak bezpečnějšího státu. Nepřátelé říkají, že se vláda chce rychle napást, protože jí mnoho času nezbývá. Co prý nezhltne teď, už nezhltne. Je to samozřejmě nesmysl. Může se naopak lehce stát, že se vláda rozhněvá, když ji hanobí kdejaký pižďuch, a třískne s tím sama. Budeme si to pak muset dělat sami! Na fotografii vidíme předsedu Zemana, který kontroluje, kolik času vládě ještě zbývá. Otázka dne zní, zda přidat, nebo přestat a ta otázka je také odpovědí: vláda by měla buďto přidat, nebo přestat.

Přísně tajné, přísně veřejné
27.8.1998    Mladá fronta DNES    str. 09    Názory
    KAREL STEIGERWALD        
Za časů normalizace vykřikoval spisovatel Vladimír Körner po vinárnách: Žádám, aby tajná policie byla veřejná. Měl pravdu. Ale ve společnosti, kde tajné bylo i střídání ročních období, mohl tak vykřikovat donekonečna. I to vykřikování bylo tak tajné, že je znali jen vinárenští hosté a fízlové, což byli často titíž. Tajný - pojem, kterému komunisté fascinovaně přikládali s úžasnou obřadností až náboženský význam. Tajnost se vinula společností jak dřevomorka. Tajným mohlo se náhle stát cokoliv, přesněji řečeno, tajným bylo vše a záleželo jen na orgánu, kdy ukázal prstem. Pak už označený vyzraditel putoval, kam patřil. Citovali jste třeba, co stálo v novinách, šup do díry za vyzrazení tajné věci. Že to předtím psali v Rudém právu? Soud nesoudil Rudé právo, nýbrž vás! K uctívání slova tajný náleželo pochopitelně i to, že ve skutečnosti bylo vše známé. Všichni jsme věděli všechno a tak je tomu s tajemstvím i dnes. Jen vláda ví méně než my. S roztomilou naivitou dodržuje staré zvyky. Jako by nevěděla, že za posledních devět let se přísně tajn změnilo v přísně veřejné. Po staru píše zas na "Usnesení o odvolávání a jmenování lií" magické slovo "Tajné" a po staru všichni ten tajný spis č. j. 0222-98 známe. Pokrok je, že si jej přečteme i v novinách. Dřív se tajné věci probíraly pouze v hospodě. Jen slaboučce a spíše pro legraci vyhrožuje ministr Rychetský, že k vám, kteří tajný spis máte, vtrhne policie. Po švejkovsku ví, že se nikdo nebude chtít blamovat. Raději vás pobídne, abyste mezi řádky tajného spisu vyčetli, že ono tajné je zaměřeno proti ministrům Grégrovi a Svobodovi, z nichž má Rychetský strach. To mají asi kolegové Grégr a Svoboda radost, když toto čtou v novinách!  Nic ale není veřejnějšího než demokratická vláda - správa věcí veřejných. Tajného je na ní sotva do jedné aktovky. Nikdo se ale vládě nemůže divit, že chce mít tajné všechno, dobře se pak vládne. Jenže ti, kterým se takto vládne, nejsou už občané, tak ať se nikdo nediví nám, že to "tajné" ignorujeme. A čistě mezi námi - představme si, že celá ta jejich sociální demokracie by byla tajná. To bychom teprv žasli.

Vzkaz náchodského vymahače
25.8.1998    Mladá fronta DNES    str. 10    Názory
    KAREL STEIGERWALD        
Úspěchy slaví pozoruhodné povolání: vymahač dluhů. V těch horších případech jde jen o líbivý štít pro bicí komando. Můžete si v tomto oboru zřídit živnost, založit firmu a dát si inzerát: "Zavolej mi, dostanu z chlapa všechno, co ti dluží." Nabídky se vám pohrnou. Vymahač, jaksi samozvaný zástupce zákona, sám bruslí na jeho hraně. Hrůzu a děs však rozsévá spíše mrtvou kočkou či prořezanou pneumatikou než přímým mučením. Některý vymahač drastické metody ani nepoužívá. Viníky jen obešle do kanceláře, navštíví je doma, pohovoří, naplánuje splátkový kalendář. Vymahače si najalo i město Náchod. Jemnějšího, korektního, který neukazuje pouzdro od pistole a neposílá černé známky. Brutálního apače by si náchodská radnice neriskla. Přesto se vymahač městu vyplatí. Má úspěchy, dlužníci se více snaží. Možná se dočkáme doby, kdy si vymahačské firmy začnou najímat i soudci. Těch rozsudků dodnes jen na papíře, jejichž plnění by nějaký svalovec hravě vymohl! Těch soudních nařízení, nad nimiž všichni jen ohrnují nos. Vypálená garáž, podříznutý Haryk, komando by si panečku zjednalo onačejší respekt než soud! Všichni už víme, že neplatit se vyplatí. Vyplatí se porušovat smlouvy, nedbat zákona, neplnit soudní rozhodnutí, ignorovat úřady i policii. Jde už málem o princip. Je-li na výtahu napsáno: Jen pro tři osoby, vlezte tam čtyři! Stranám postiženým se zas vyplatí nečekat na stát a k dosažení práva si najmout soukromé vymahače. Neplatiči, neplniči, rušiči smluv a přestupníci zákona mají u státu náskok. Zjednávání zákona trvá léta a ani pak není vyhráno. Rozsudek máte v ruce, dlužník a přestupník se panoptikálně odvolá, onemocní, přestěhuje či jen se nedostaví, soud mu to baští a vy můžete léta běhat, než bude rozsudek nějak vykonán. Kdo by se pak divil, že se výkon práva stěhuje do rukou soukromých band. Kolik je asi případů, které se pohybují na druhé straně zákona než ten náchodský? Kolik ramenatých mlátiček připadá na jednoho slušného a korektního pána? To vše úspěšný náchodský experiment připomíná a vzkazuje, jak olbřímí kus cesty na pouti z Divokého východu k právnímu státu je nutno ještě vykonat. 

Tento komentář vyjadřuje stanovisko listu

Nebudu s vámi mluvit
22.8.1998    Mladá fronta DNES    str. 10    Názory
    KAREL STEIGERWALD        
Politiků, kteří odvážně vyhrožují, že nebudou novinářům na žádné otázky odpovídat, povážlivě přibývá. Včerejší várka: ministr Ivo Svoboda, jeho poradkyně Snopková, a dokonce snad i tiskový mluvčí, který je za odpovědi novinářům státem dokonce placen. Důvod k takovému bojkotu je vždy týž: nespokojenost s prací novinářů. Kupodivu nepřibývá politiků, kteří by odmítli v televizním studiu v soutěži o zlatou facku nafukovat krokodýla za třicet vteřin, lhát v obrovité posteli před kamerou o svém čiperném pohlavním životě či soutěžit v ostrovtipu s blekotajícím komikem. Případně, jak jsme toho byli nedávno zděšenými a nechtěnými svědky, vyzpěvovat před kamerou populární hity, namaškařený (namaškařená) jako tatrman. Nikdo z politiků se neuráží, když mu média umožní stát se "šaškem pro pobavení davů". Každý vleze do studia, proskočí ohněm, spolkne živou rybu, pronese jakoukoliv pitomost. Popularita, preference, "být viděn" kontra "lidská důstojnost", hádejte, kdo vyhraje. Běda, když témuž křepčícímu mužíkovi položíte dotěrnou, například politickou otázku. Běda, když jej zesměšníte tím, že citujete jeho vlastní výrok. Běda, když kritizujete jeho činnost. Běda, když se pídíte po informacích, které on nechce povědět. Nebude s vámi už nikdy mluvit! Je to samozřejmě dětský výkřik a má i takovou cenu a trvanlivost, jako by jej proneslo dítě. Politici si však myslí, že na tento truc mají právo. Mýlí se. Mají právo odmítat účast v televizní maškarádě, nemusí se zúčastňovat soutěží v nafukování krokodýlů či před kamerou obnažovat nudu svého intimního života, jedno však musí: odpovědět na otázku týkající se činnosti jimi řízeného úřadu a jejich služby. "Nebudu s vámi už nikdy mluvit!" může fňukat dotčené ego jen soukromě. "Odpovím vám na každou otázku," toť neúprosný zákon veřejné služby. A právě politik je muž (žena) veřejné služby, i kdyby se mu to stokrát nezdálo. Umím si představit tak velký, hluboký, vážný důvod, pro nějž politik nemluví s novináři. Jde pak do toho, do aféry, do skandálu, bojuje, zdůvodňuje, otřese zemí. To je pak čin chlapa, ne všude na potkání a do omrzení z malicherných příčin vyhrožovat "nebudu s vámi mluvit", aniž se někdo zvlášť poleká.

Řekněme roku 1968: Merde!
21.8.1998    Mladá fronta DNES    str. 09    Názory
    KAREL STEIGERWALD        
Lidé, kteří jej zažili, jsou stále starší. A jak jich ubývá, stěhuje se rok 1968 do dějin. Paměť účastníků je zvolna vytlačována historickým rozborem. Ale s historickým rozborem dopadá to v Čechách obvykle ještě hůř než s pamětí a rok 1968 má vlastně štěstí zatím o něj není velký zájem. K jeho hlavnímu zkreslení teprve dojde. Poněkud malátný spor o výklad toho roku zajímá dnes snad jen tehdejší aktéry, kteří jsou ještě ochotni brodit se scholastickými obezličkami socialistů s lidskými či nelidskými tvářemi. Dnešní doba se rokem 1968 inspirovat nehodlá, našla si jiné bohy. Příklad z tisku: zatoulaný jezevec třepetající se omylem v síti fotbalové branky získal tento týden o chlup lepší titulek a pozici než invaze 1968. Herojům z oněch dob to přijde líto, přec jen by rádi předali dětem nějaké dědictví roku 1968. Jak však tuto dramatickou visačku zlatých let šedesátých interpretovat, aby zaujala? Jak z ní odpárat ubohost a proradnost předáků obrodného procesu, aby jasněji zněl jímavý patos, naděje a tužba všeho lidu po svobodě? Které tehdejší hodnoty doporučit dnešní mládeži, když pokus vydávat Beatles, hippies a LSD za produkt "obrodného procesu" nevychází věrohodně? Vykládejte majitelům mobilů, té kšeftařské rase bez vašich vznětů, co to byla lidská tvář, navlečená na ksichtě socialismu! Budou se vám smát. Jedno mocné dědictví z šedesátých let tu přec jen je. Každý na ně rychle přijde. Stačí se nahlas pomazlit se slovem komunismus. Nezazní jak výstřel, nezarachotí podobnou odporností jako slovo nacismus. I ten jezevec v síti by pocítil na patře chuť jakési nadějné legitimnosti a řekl by si: komunismus byl seriózní pokus lidí o nalezení svobodného ráje a Pražské jaro 1968 je toho zářným důkazem. Vždyť to stvrzují i Beatles a hippies a písemná statečnost lidu v srpnovém týdnu. Že se to všechno nepovedlo, nýbrž nějak šeredně zvrtlo, není chybou té myšlenky, ale Rusů v ní. Tož raději řekněme strašnému roku 1968 merde dřív, než v tuto iluzi opravdu zkamení.

Ministr, zloděj a vláda nejapnosti
19.8.1998    Mladá fronta DNES    str. 10    Názory
    KAREL STEIGERWALD        
Ještě před několika dny to byla velká událost: krádež tajných dokumentů na ministerstvu vnitra. Proti zloději listin se angažovali Grulich, Bašta, Tomin. Poslední jmenovaný prý zloděje přistihl! Celá ničemnost vypadala, jako že je to pouhý začátek nitek, které, dobře rozpleteny, povedou dál a hloub. Sám Bašta veřejně volal po přísném potrestání. I jméno zloděje se nějak vyzradilo: Kolář! Kolář se divil. Četl prý o zlodějovi v novinách pár dní, než se dovtípil, že to je o něm. V tašce vynášel tajné listiny! Později vyšlo najevo, že listiny byly dvě. Zloděj sám vše popíral. Dokonce hrozil žalobami. Včera nás tiskový odbor ministerstva vnitra překvapil oznámením, že zloděj a ministr vnitra Grulich "se dohodli". Zloděj do konce srpna opustí resort, a tím bude od aféry pokoj. Tak to tedy ne! Pan Kolář tajné listiny buďto kradl, nebo nekradl. Je buďto vinen, nebo nevinen. Páni Grulich, Bašta, Tomin buďto lhali, nebo nelhali. Na tyto otázky mohou existovat různé odpovědi, krom jediné: Ministr se s Kolářem "dohodl". Po všech obviněních může platit jediné: listiny ano, listiny ne, vina nevina, žádné "dohodli se". Ale buďme realisté a neberme celou tuto ostudu tak vážně. Víme přece, že už řadu let působí u nás jakýsi špionážnický roj zahořklých povah, které ustavičně produkují "velké případy". Objevují se záhadné "listiny", tajné "důkazy" a "tajemní svědci". Sršni z toho roje vykřikují do médií dalekosáhlé závěry plynoucí z nejrůznějších kombinací a vyhrožují strašnými následky otřesných činů! Taková pěkná dramata mají média ráda, samy od sebe se k nim dělají pěkné titulky. Nezasvěceným jde trochu po zádech mráz, zasvěceným je to k smíchu. Listiny se rychle mění v cáry papíru, důkazy v naivní hlouposti, tajemní svědci v patafyzické podivíny a velké případy v ostudu. Zažil ji i Miloš Zeman. Toho rojenci vybavili slavným kufříkem. Přesto zůstali pevnou součástí ČSSD a odměnou za všechny ty ostudy jsou jim pěkná místa. I na vnitru, kde nezahálejí. Je to však riskantní - zatímco opozici bývají svým hlukem prospěšní, vládní straně mohou jejich kousky zlomit nohu. Tento pokrok od opozice k vládě vláda ještě nevnímá a neříká, kdo je v cause Bašta, Tomin, Kolář vinen nebo nevinen. Říká: Dohodli se, ale měla by říci: Jsme vláda a takové nejapné causy nebudou se nám už stávat.

Nový úděl, starý kabát
19.8.1998    Mladá fronta DNES    str. 10    Názory
    KAREL STEIGERWALD        
Zemanova vláda trhá už teď rekordy: první jednobarevná, první levicová, nejstarší a bez žen. K dnešnímu dni nejvyšší výskyt bývalých komunistů na člověkoministra. Vtipálek dodal by ještě: nejhůře oblečená vláda od roku 1989. Které další rekordy trhne, uvidíme. Její budoucnost je nejistá a nejasná. Snad jen sám Bůh vidí v hlavě Miloše Zemana důvod do takové vlády jít. Jediným jejím viditelným plus je skutečnost, že vznikla. Velmi snadno být nemusela. V povolebních koaličních kombinacích byla tato menšinová kombinace na místě posledním. Jejími otci jsou kombinační veličiny Lux a Ruml. A jejich stranami je také dáno trvání vlády: za jak dlouho budou "pravicové" strany schopny vytvořit koalici fungující s převahou dvou hlasů? Až toto dokáží, Zemanově vládě bude poděkováno a půjde. Změna vlády se odehraje bez voleb a socialistům se uleví. Do té doby čeká vládu jen menšinové trápení. Mnoho hluku a málo výsledků. Žádný z "radikálních" zákonů jí patrně neprojde. Bude to mít i svou výhodu: s poukazem na parlament může ČSSD od největších výstředností upustit. Ty menší jí zůstanou. Oblaží nás seznamy všech bytů. Milionáře potěší rodinnými přídavky a pro cizí obchodníky sestaví tabulky výrobků vhodných pro export. Vznikne mnoho komisí, grémií a výborů. Okresní a krajští ombudmani. Nikdo vládě neupře, že to vše udělá proto, aby odstranila různé nepěkné věci, a nikdo jí neodpáře, že docílí opaku. Místo větší modernosti rozšíří se po vších českých zemích nedůtklivá komisařská staroba. Většina pánů ministrů splní si mládežnický sen. Může se také stát, co nikdo neočekává: vláda odloží své myšlenkové "blafy" a překvapí věcností a smyslem pro racionální správu věcí veřejných. A Miloš Zeman není muž, který chce stvrdit staré poučky, je to muž, který chce úspěch. Pak by pro opozici prvního, druhého i třetího řádu vznikl zbrusu nový a zajímavý problém: do jaké míry tolerovat menšinovou vládu, která má úspěch? Vše však bude při starém. Včera ve sněmovně vzpomněl předseda vlády Rooseveltův Nový úděl a Kennedyho Nové hranice. Myslel přirozeně na název svého vládního programu. Mocnému tvůrci bonmotů lze napovědět: starý kabát. 

Tento komentář vyjadřuje stanovisko listu

Straně věřte, dámy a pánové
18.8.1998    Mladá fronta DNES    str. 10    Názory
    KAREL STEIGERWALD        
Myšlenka zbavit mandátu toho poslance, který přestane poslouchat svou politickou stranu, není nová. Nepřekvapuje také, že ji dnes oživuje právě poslanec KSČM. Její dějiny jsou stranickou disciplínou prorostlé a tresty za stranickou neposlušnost, ať už skutečnou, či domnělou, mohou děsit svou krutostí ještě dnes. Dnešní modernizovaní komunisté však nenavrhují pro neposlušné poslance žádné popravy ani mučení, nýbrž, v duchu demokratického převleku, rozhodnutí soudu, který by o zániku mandátu rozhodl. Vznikl by tak zlepšený parlament, komunistům více po chuti, kde by bylo více kázně a pořádku, kde by poslanci byli skutečnými prodlouženými údy a pilnými dělníky svých stranických sekretariátů. Vymizely by ty nepěkné zjevy nemastných poslanců putujících z klubu do klubu, z partaje do partaje. Nedocházelo by ke zradám voličů a programů. Posílila by se cenná myšlenka, že strana je víc než ty a tvůj maličký rozoumek. Nastal by takovýto svět: strany by rodily ideje a ze svých útrob by dodávaly i poslance "k zabezpečení" těch idejí. Neposlušní byli by svrženi a nahrazeni poslušnými. Straně věřte, dámy a pánové! Straně dali jste mandát! Doposud platí svět opačný: mandát poslance získávají ve volbách svobodní občané kandidáti, nikoliv nějaká strana. S tímto mandátem nakládají, jak jim jejich svoboda umožňuje. Zradí svou stranu či nezradí, zastávají ty či jiné ideje, vystoupí, odkud chtějí, či naopak někam jinam vstoupí. Popřou, co hlásali před volbami, či to kupodivu dodrží. To všechno jsou svobodné politické činy svobodných občanů poslanců a je na ostatních občanech, aby tyto činy poslanců ocenili ve volbách: jako věrnost nebo zradu, jako hrdost, jako statečnost či skeťáctví, jako zdravý rozum, jako ziskuchtivost. Co pro jednoho je věrností, bude pro druhého zradou.To je riziko a obtíž svobody. Vždy je velmi ošidné dávat přednost instituci (politické straně, státnímu orgánu) před občanem, i kdyby důvod k tomu byl sebelepší. Žádný zákon svazující mandát poslance s loajalitou ke straně, za niž kandidoval, vypočítavce a kariéristy z parlamentu neodstraní. Z těch ostatních však učiní partajní vazaly. 

Tento komentář vyjadřuje stanovisko listu

Počasí jako politický problém
14.8.1998    Mladá fronta DNES    str. 09    Názory
    KAREL STEIGERWALD        
Kdo se podívá na výsledky červnových voleb a pak na oblohu, tomu je rázem vše jasné. Vzkřikne: Darebáci! Ano, za to, co se děje nahoře, jsou zodpovědní politici. Ani to počasí nenechají na pokoji. Protože volby dopadly, jak dopadly, pronásleduje nás strašlivá vláda a strašlivé deště se strašlivým suchem a s ohromnými teplotami, které často dosahují průměrných hodnot. Dožíváme se toho, že některý den prší, zatímco jindy svítí slunce. Voliči kapou jako mouchy! Jsou toho plné noviny! Sociální demokraté se tváří jakoby nic, ačkoliv některé dny prší, jindy ne. V takovém počasí se náramně daří becherovce. Divme se pak socialistům. Ani s opozicí to není o mnoho lepší. Všelijaká cizokrajná jména, na jaká by si ČSSD nikdy netroufla  - Klaus, Pilip, Lux! To se pak můžeme klidně dočkat buďto teplot přes třicet stupňů, nebo dokonce několikadenního mrholení! A co takový Daniel Kroupa a jeho slavná věta: "ODA je jako počasí. Také jde hlavou proti zdi!" Pamětníci vzpomínají i Luxovo: "Nebude-li změna počasí, bude změna politiky." Měl pravdu, podívejme se, kde je dnes počasí a kde je Lux! Někomu se zkrátka líbí teploučko, kdy se ve vlhkých lesních úžlabinách u studánek daří plachým špidlám, jiní obdivují anglikánské Klausovy deště, provázené hradním hromobitím, které často dosahuje až osmi pehů.  Dřív bývalo počasí obyčejnější, a ačkoliv mu politici již tehdy poroučeli, řítilo se vpřed ve stále stejném sledu: jaro, léto, zima a tak dál, déšť, slunce, sníh. Nikdo neřval: "Jediné autentické slejváky děláme my!" jako dnes Ruml, nikdo netvrdil jako Lux, že na loňském sněhu napraví, co se pokazilo. Dřív byl pořádek, počasí se prostě poroučelo a počasí neposlouchalo. Ani příští rok to nebude lepší. Vedra, deště, politika. Správně se ptají politologové: Jaro, léto, podzim, zima, kdo za to může?

Občansky neposlušný ministr
13.8.1998    Mladá fronta DNES    str. 09    Názory
    KAREL STEIGERWALD        
Zatímco ministr Kavan hodlá zatočit s Němci, vytkl si ministr zdravotnictví cíl menší: lékařskou komoru. Vmetl jí do tváře všelijaká nejvážnější obvinění, jako by předpokládal, že se s českými lékaři již nikdy v životě nesejde a neuvidí. Také neplatí příspěvky a z komory nakonec vystoupil. Takové jsou statečné činy popudlivého mužíka, který na zákon kašle, předpisu si nevšimne, pohádá se s čertem i bohem, jen když je vidět, jak nesmiřitelně umí "za svou pravdou stát". A v tom je právě potíž hněvivé povahy ministra Davida - že je ministrem. Povaha David může lékařskou komoru chtít či nenávidět, volat do zbraně, obviňovat, rámusit. Ministru Davidovi nezbývá než ji brát na vědomí, případně cestou práva usilovat o změnu zákona. Lékařská komora tu není věčně a od boha. Liberálové ji velmi a zajímavě kritizují. U socialisty Davida dalo by se očekávat, že bude moc komory naopak ještě zvětšovat - a on ji kritizuje! Tak pestrý je svět. Kritizuje z pozic, neřeknu anarchisty, řeknu přesněji, z pozic divouse. Povaze Davida je velmi na obtíž respektovat ty nudné měšťácké praktiky a postupy, tu kancelářskou banalitu ministerského světa. Podobný názor má i místopředseda vlády Špidla. "Občanská neposlušnost je častou formou protestu v demokraciích" - takto originálně nám přiblížil Špidla svět občansky neposlušných ministrů. Jen pomalu dochází těmto mladým mužům oslňující fakt, že jsou ministry! Půjde-li to tak dál, dočkáme se i jejich stávky! Všelijaké štětinaté povahy zná každý ze svého okolí. Dříve psávaly do knihy přání a stížností nebo úřadům pravdivé, leč nesmyslné stížnosti. Dnes se z povahy věci rojí především v politice. Oslňují nás nevšedními nápady, jejichž originalita tkví v nezvyklé míře hlouposti. Což neví ministr David, že (za a) bude dodržovat zákony, předpisy, ba dokonce i pouhé zvyky, nebo (za b) z logiky událostí brzy nebude ministrem? A že (za c) na jeho stole leží vážnější a akutnější problémy, než je potyčka s lékařskou komorou?  

Tento komentář vyjadřuje stanovisko listu

Žádost - pilíř všeho podnikání
12.8.1998    Mladá fronta DNES    str. 09    Názory
    KAREL STEIGERWALD        
Největším duchovním skvostem každého pořádného státu a pilířem všeho podnikání je žádost. Kdo byť jen chvíli seděl na nějakém úřadě, rád vzpomíná, jak pozoroval oknem kanceláře vystrašeného žadatele a jak si s dravčí radostí již předem říkal: Zamítá se! Pendrek ti přidělím, syčáku! Podobné pocity má zkušený občan při četbě vládního prohlášení. Čekají nás stovky zcela nových žádostí a vznik dosud neznámých komisí. Kdo se žádostí u komise uspěje, získá něco dosud nevídaného. Požádat si může každý, kapitalista i zaměstnanec. Zaplatí sice větší daně, ale získá podle místopředsedy vlády Špidly lepší služby. Připomeňme si proto, že žádost obsahuje zdůvodnění a doklady. Přikládá se k ní vyjádření a posudek orgánu. Žadatel předkládá také potvrzení o příjmu, zdravotní vysvědčení a doklad, že nebyl nikdy členem ODS. Prozíravý tvor si předem opatří do zásoby i odborný posudek statika v místě bydliště. V posledních letech přichází do módy dříve neznámé potvrzení o výskytu radonu a klíšťat, ne starší tří týdnů. Důležité na celé žádosti je, že může být zamítnuta, nebo také ne.  Ani vládní prohlášení nepředvídalo, že celá věc může probíhat neuvěřitelně rychle. Včera byl ministr Grégr v plzeňské Škodovce a již dnes šéf Soudek shání doklady, aby si mohl dát žádost. Jak k tomu došlo? Inu takto: "Kdybychom chtěli jenom zisk, tak jsme mohli propustit deset tisíc zaměstnanců, vyrábět ve třech oborech a vydělávat," vysvětluje šéf Soudek. "Rozhodli jsme se pro jinou cestu a dnes máme všechny výrobky na světové úrovni. Nikdo však nečekal, že ztráta bude tak vysoká." A právě na základě této ryzí myšlenky, která dává přednost světové úrovni před ziskem, lze očekávat, že žádost Škody Plzeň bude vyřízena rychle. Soudek má sice ztrátu, ale zato rychle nalezl svého ministra. Pokud mu ovšem nepropadne očkovací průkaz. 

Tento komentář vyjadřuje stanovisko listu

Několik kapitol z dějin socialistických bytových registrů
11.8.1998    Mladá fronta DNES    str. 08    Názory
    KAREL STEIGERWALD        
Bytové registry začal zavádět koncem devadesátých let ministr Císař. Celá idea byla postavena na správné úvaze, že lidé jsou darebáci. Uděláme seznam všech bytů ve státě a ono už pak leccos vyjde samo od sebe najevo, zahrozil tehdy ministr a pustil se do díla. K ruce si vzal nezávislého odborníka Jana Kudelu. Ten postupoval moderně. Koupil si vilu a začal budovat rozsáhlou počítačovou síť doplněnou databázemi, servry a stovkami babizen-počtářek. Do akce se zapojilo i mnoho sociálnědemokratických děvčat s maturitou. Za necelý rok se mohla celá akce spustit. Po republice se rozlétla štěbetající děvčata - tazatelky a zkušení přeměřovači bytů se skládacími metry. Aby se zamezilo pokusům o korupci, v patách za přeměřovači kráčeli nezávislí kontroloři, podléhající okresním ombudsmanům. Kudela si do toho postavil bazén a oranžerii. Celá akce, jako každá novinka, měla své mouchy. Nejprve si klekla počítačová síť. Vzniklo podezření, že její dodavatel je bratrancem tety Miloše Zemana. Byla ustavena zvláštní komise v čele s Kudelou na vyšetření činnosti komise, která počítače nakoupila. Kudela si pořídil jachtu a komise zřídila na každém okrese etickou subkomisi. Podezření z korupce se naštěstí nepotvrdilo, ale počítače přesto nějak nezačaly pracovat. Databáze se záhadně propojily s databázemi BIS a někteří již registrovaní majitelé bytů byli zatčeni jako registrovaní členové narkomafie. Když se věc vysvětlila a mafiáni byli propuštěni, v jejich bytech již bydlely mladé členky registračních komisí, které byty ohlásily jako neobydlené. Některá z děvčat mezitím již z ČSSD vystoupila a agresivně tvrdila, že pokud jim bude byt po mafiánech odebrán, bude se jednat o politickou mstu sociálních demokratů. Jedna z dívek dokonce tvrdila, že čeká dítě se samým Kudelou. S tím neměl nikdo chuť dál něco dělat. Kudela sám, z cynických důvodů, zaměstnal na své jachtě kapitána Vodičku (ODS). Došlo také k prvním nechutným skandálům. V Kladrubech byl odhalen Kapišťák, který obýval pět bytů. Byl týden vystavován ve výloze na náměstí pod nápisem Nasyslil si byty!. Nějakým nedopatřením vyšlo mezitím najevo, že Kapišťák je členem KDU-ČSL, a případ byl vzhledem k budoucí koalici ututlán, což se nelíbilo Pavlu Dostálovi. Interpeloval ministra Císaře se sloganem Kapišťákovi se povede jako každému. Další týden se bytový šmelinář Kapišťák oběsil, takže interpelace přestala mít smysl. Ani jeho členství v KDU-ČSL se neprokázalo. Za další rok byl registr bytů skoro hotov. Bohužel obsahoval jen velmi málo bytů a ještě ke všemu byly ty byty jen na papíře. Během registrace totiž byty v celém státě začaly záhadně mizet. Ministr Císař si rval vlasy. Kdekdo měl platné potvrzení, že jeho byt není bytem. I mrtvý Kapišťák se nějak záhadně zase vynořil. Měl navíc dokumenty, že má nárok na tři další byty. Dokumenty mu ve změněných podmínkách vystavil sám ministr Dostál. Ministr Císař už nevěděl kudy kam a zastřelil se pistolí ministra Vetchého. Ještě předtím, když se pokoušel prosadit trest useknutí pravé (a co levá?) ruky za manipulaci s byty, prohrála ČSSD mimořádné volby a všichni si oddechli. Novým ministrem bytové politiky se stal populární odborník Kudela. Počítačovou síť za pakatel stihla odkoupit teta Miloše Zemana. V útrobách nepolepšitelné ČSSD se začala rodit idea celostátního registru lidových hudebníků.

Staré fráze pro příští století
10.8.1998    Mladá fronta DNES    str. 06    Názory
    KAREL STEIGERWALD        
Jazyk je možná hodný sluha, ale určitě hlavně zlý pán. Mluvíš, abys nepřiznal, ale jazyk tě zradí. Řekne za tebe, cos nechtěl.  Toto musí napadnout pozorného čtenáře vládního prohlášení, o němž sociální demokraté věří, že je "branou do příštího století", nezatíženou ideologickým balastem. Stejně tak je ale můžeme označit za dokument ze století končícího, přesněji z jeho poloviny, z let padesátých, jejichž slovník, fráze a metafory pietně uchovává. Z většiny slovních spojení, jimiž ČSSD vzývá budoucnost, vane nostalgická vzpomínka na dětství, jemuž kralovalo vzletné slovo a parádní průvody. Na dětství amerického brouka a sobotních brigád, jejichž cílem bylo polidštění společenských vztahů. Osvobozený člověk se stával druhému člověku soudruhem. Krom popravených a zavřených. Podobně ČSSD. "Naším cílem je humanizace společenských vztahů." "Druhou takovou zemi neznám, kde člověk tak volně dýchá," zpívalo se ve stalinské písničce. Zdraví občanů chápe vládní program jako "veřejný zájem, zdroj a bohatství společnosti, nikoliv pouze jako soukromý zájem". Zdraví jako majetek státu - nic nového. Ulicemi ozdobenými praporky chodívalo se s pionýrským šátkem na očkování do ústavu "Národního zdraví". Velkým tehdejším tématem byla i kultura. "Pestrá ve formě, jednotná v obsahu." Lidová a demokratická, lidově-demokratická. Osvobozený umělec v osvobozené zemi. Vládní program říká: "Česká kultura je svobodná a demokratická, neuvěřitelně široká, pestrá a mnohovrstevnatá." Po boku umělce stával sportovec. Dnes "Vláda si je vědoma významu sportu. Sportovní reprezentaci chápe jako motivační faktor národní hrdosti a vlastenectví." Ať zhyne starý svět, bouřili kdysi čeští socialisté. Dnes ten starý svět představují sami. Navzdory tomu, že se rádi zaklínají "evropskou" moderností, modernizace je teprve čeká. A s ní i demontáž všech "kýčů" let padesátých, které přední sociální demokraty i dnes dojímají. Aby také ne, vždyť to bylo jejich mládí, než se stali na starší kolena socialisty. 

Tento komentář vyjadřuje stanovisko listu

Prší na Špidlu, prší na Schroma
5.8.1998    Mladá fronta DNES    str. 10    Názory
    KAREL STEIGERWALD        
Pokropeným kropičem se člověk může stát, ani neví jak. Není to dávno, co viděl sociální demokrat Špidla v Kočárníkově přestupu z vlády do pojišťovny "neetický krok". Dnes, kdy je na řadě Schrom (místopředseda ČSSD, který by rád přestoupil do vedení OKD), říká týž Špidla, že "špičkový politik je výhodná koupě". Mezi pokropenými kropiči řeklo by se: Teď prší na Špidlu. Ani sociální demokracie se nevyhne žádnému z úskalí moci. Spíše opak se zdá - sociální demokraté se do malérů sami hrnou. Druhý týden vládnou a nastřádali toho, až si člověk říká: Mlčte už raději, nebo poslancům ODS, smlouva nesmlouva, prasknou z vás nervy a sněmovnou neprojdete. Poradit se dá Grossovi jeho vlastními slovy: "Je to další důkaz propojení vládní garnitury s různými finančními skupinami." Gross tím dřív myslel Kočárníka, dnes má na krku s hornictvím "propojeného" Schroma. Špičkoví politikové na sklonku úspěšné kariéry odcházejí do hospodářství proměnit své zkušenosti, dovednosti a styky získané v době "služby vlasti" ve vlastní užitek. Nikoho ten odchod zvlášť nepobuřuje a užitkem nemusí se rozumět hned peníze. Špičkoví politici nebývají chudí a mívají jinak nastavenou ctižádost. Kdo ovšem u nás, po osmi letech svobody, je už špičkový politik na sklonku kariéry a má ještě k tomu jinak nastavenou ctižádost? Kočárník a Dlouhý? Sociálním demokratům se jevili velmi neeticky. Ne tak jejich Schrom, ač má méně vládních zkušeností (žádné) a chce do firmy nikoliv soukromé, nýbrž takové, které vláda částečně vládne. No právě - nejedná se o žádné "etické řečičky" nýbrž o třicet miliard ročního obratu, o vztahy OKD a státu, o státní dotace, o uhelnou koncepci, o obrovský vliv v celém regionu, o jednosměrný "penězovod" mezi státním rozpočtem a OKD, jehož by Schrom byl garantem. Propojení, před nímž socialisté sami varovali. U moci jsou druhý týden a už vyrážejí dech nešikovností větší, než na jakou jsme zvyklí. Zkusme si představit místopředsedu Macka v roli ředitele ČEZ. To bychom nebrali, to by ODS neprošlo. Chtělo by se napsat - Schrom také neprojde. Uvidíme však třetí týden vlády, jaký déšť spustí pokropení kropiči. 

Tento komentář vyjadřuje stanovisko listu

Naleziště dinosauřích stop
4.8.1998    Mladá fronta DNES    str. 10    Názory
    KAREL STEIGERWALD        
Ministr Bašta by si málem už zasloužil stálou rubriku. Mohla by se jmenovat prostince Bašta či poeticky Naleziště dinosauřích stop. Obsahem rubriky byly by činy, výroky a ťápoty ministra Bašty. Až zavřeme pár neloajálních úředníků, vznikne tady jiná atmosféra, říká. Kráčí ve stopách svého učitele Zemana, který dával zavřít tu učitelku mateřské školy, tu sto padesát tisíc tunelářů. Ale kdo ví, učitelem možná je Bašta a Zeman se svým "Zruším skiny" jeho žákem. Bašta, aby bylo jasno, vysvětluje, kteří "my" zavřou pár úředníků. Nikoliv "my" sociální demokracie, nýbrž "my" státní aparát. O nic reálného se přirozeně nejedná. Bašta ví, že žádné úředníky zavírat nebude, a i Zemanovi již bylo vícekrát vysvětleno, že skiny nezruší a učitelku mateřské školy nezavře. Chytit, odhalit, zavřít, až to všechno zčerná, ozývá se přesto často ze sociálnědemokratických hrdel. Výsledkem tohoto povyku není zvýšená kvalita práva, svobody a vlády zákona, nýbrž zvýšená hladina domácí i zahraniční ostudy, kterou tato jakoby bez rozmyslu chrlená stanoviska přinášejí. Tak úplně bez rozmyslu ty prapodivné výroky nejsou. Mají jedno společné: ideologii vrchnostenského státu, který rázně vymetá zlořády, popadá darebáky za hrdla a třepe s kořistníky. Bašta a spol. se jaksi romanticky zaníceně vidí procházet zemí a udílet pokyny: tady zavřít, tady povýšit, zde zrušit, tam zatknout, jinde nařídit či propustit a jako by z této rázné činnosti line se samo od sebe dobro všemi směry. Vzpomeňme si, odkud toto podědili: nic není komunistické praxi bližší než "správcovská" mentalita "dobrotivých", leč "přísných" vládců.  Veřejnost se často a zbytečně diví, jak mohou sociální demokraty napadat podobné hlouposti, jako jsou třebas tarifní platy v soukromém sektoru či Polsko jako prostředník mezi námi a Slovenskem, a čeká, kdy se opoziční bouřliváci změní v uvážlivé členy vlády. Bouřliváci však nemají proč. Vrchnostenský stát po léta vychvalovali a neexistuje žádný důvod, aby se jej nepokusili obnovit, krom jediného: málo hlasů ve sněmovně. A v tom jim držme palce, uchrání je to mnohé hanby. 

Tento komentář vyjadřuje stanovisko listu

Daleko od bzučícího hmyzu
30.7.1998    Mladá fronta DNES    str. 10    Názory
    KAREL STEIGERWALD        
Nový šéf sněmovny by rád zatlačil novináře pohybující se sněmovnou až za "nějakou čáru", do nějakých vzdálenějších kuloárů tak, aby tito bzučící ovádi nedýchali politikům do tváře. Pro někoho to může být pokus o snadnější "vládnutí" a poněkud nepřístojné odhánění novinářů, jiní uznají Klausův argument o právu politiků na jakousi pracovní intimitu. Kam až budou novináři odtlačeni, není zatím jasné, a jasné také není, zda se toto vyhnání z ráje vůbec podaří. Sněmovna není vláda a v tomto smyslu není Klaus sněmovny šéfem. O vyhnání hmyzu budou rozhodovat poslanci. Jejich názory jsou rozdílné: Langer projevuje obavu, že jej nějaký novinář nepřístojně zvětří, až se bude v šeru sněmovny bavit o intimních věcech člověka, zatímco Výborný statečně odhaluje hruď: Vlezte mi až do kanceláře, nemám co tajit, takoví jsme my z KDU-ČSL. Davy novinářů v předsálí se s rozkoší prodírá, jak se na socialistu sluší, i Škromach. Ať už poslanci demarkační čáru odtlačí, nebo ne, výsledek bude jako dřív: před čárou, pravda, v ztichlém předpokoji, po novu špacíruje sám předseda Klaus, rád, že to tak pěkně uspořádal, ale za čárou, o kus dál, zas ten stejný bzučící dav poslanců a novinářů. Tahanice, do jak odlehlého kotce vstrčit novináře, má tento jediný význam: český politik si povětšině ještě neosvojil dosti pýchy a sebeúcty, aby uměl s novinářem důstojně "vyrazit dveře" už "za pět minut" a třeba hned v předpokoji, jak o tom často fantazíruje Miloš Zeman. Český politik, čára nečára, jen tak neodmítne. Nemůže bez novinářů být. Má hloupé náboženství "být mediálně vidět"! Druhou stranou této mince je zpupnost. Kolik lhaní a bulíkování užije si nejen novinář z úst politiků, kolik vykrucování, že to či ono je "tajné", a kolik naopak vyzrazování věcí skutečně tajných. Čáry mezi novináři a politiky ve sněmovně ať jsou tu či tam, do popředí dere se lepší téma: kdo opravdu zbaví státní správu nesmyslných tajemství a učiní ji průhlednou občanům, ten se věru zaslouží o stát. 

Tento komentář vyjadřujestanovisko listu

To oni budou asi všichni nevinní!
28.7.1998    Mladá fronta DNES    str. 10    Názory
    KAREL STEIGERWALD        
Na ministerském lejstru sotva oschl prezidentský inkoust a ministrovi Baštovi už se urodila pod rukou zas nová aférka, jako by tento ministr' stále ještě byl opozičníkem. Nějaký Jan B. mu prý píše dokumenty o údajném úplatku, který před časem prý vzali lidovci od firmy EDS. Jan B. lidovce obvinil již v médiích. Bašta s tím mužem mluvil a pochopil, že dotyčný "ví, o čem mluví". Lidovci i EDS obvinění odmítli. Nám ostatním nezbývá než čekat, až Bašta nějaké doklady obvinění předvede. Dožili bychom se pak pěkného příkladu akce čisté ruce: obvinění důkazy, rozsudek a trest Byl by to velký krok vpřed a průlom do české čtverylky, která se zatím tančí takto: obvinění, klik a zapomnění... Pravděpodobné to ale moc není. Zkušenosti s Baštou jsou: u tajných dokumentů, které "nějak" obdržel "v metro či od divných poslů", se obvykle šeredně spletl a jako "odborník ČSSD na tajné služby" prokázal až zarážející naivitu. Všechny tyto "aféry" se však daly jakž takž vysvětlit: nešlo ještě o akci čisté roce, nýbrž o pouhé útoky opozičníka na vládní strany. Že k nim Bašta rád používal "materiály tajné služby", je politováníhodné, ale budiž - i takový může být opoziční chléb. Dnes je Bašta ministrem. Není ani orgánem činným v trestním řízení, ani nějakým zvláštním druhem samosoudce. Neměl by vyhlašovat, jaké "dokumenty" mu kdo v budoucnu na koho přinese, a neměl by nikoho obviňovat dřív, než tak učiní ten, kdo v právním státě obvinění vznášet má. Neměl by dokonce podobné "dokumenty" vůbec od lidí brát, k tomu je zde policie. Lehce se mu totiž může stát, že udavači a psychopati vší české země zavalí jej svými výmysly. Neměl by ani, a to je asi nejvážnější námitka, jako ministr předem vyhlašovat co bude na koho v budoucnu odhaleno. Měl by konečně začít chápat, že v právním státě i akce čisté ruce znamená, že jest určitý postup, v němž ministr ani nevyšetřuje, ani nevznáší pomocí tiskové kanceláře všelijaká obvinění. Možná však, že u Bašty se to tak vážně nebere. Vystrašil nás už tolikrát planým poplachem, že dnes, ať už lidovci úplatek vzali či nevzali, mávneme rukou. Jako by už platilo: Bašta to říká? To oni tedy asi budou všichni nevinní! A to by nebyl zrovna slavný začátek akce čisté ruce.

Úryvky z bezpečnostního dotazníku nejmenovaného vládního představitele
23.7.1998    Mladá fronta DNES    str. 09    Názory
    KAREL STEIGERWALD        
Vaše roční hrubé příjmy za posledních pět let? 

Mám. Pohlaví mužské. 

Vaše majetkové poměry? 

Ano. Dva starší obleky, jeden tmavý. Boty (troje plus kecky), svetr, kabát a kolo. Kravata se znakem SSM. Tři svazky ekonomické literatury z padesátých a šedesátých let od autora Šika, román Ažajev: Daleko od Moskvy, jedna nepromokavá bunda typu "šusťák" a nůž s vývrtkou. Otvírá též konzervy. Obraz Nová huť Klementa Gottwalda v májovém dešti, olej 46 x 58 cm. Jiný majetek nemám, všechno patří Jiřce. 

Vaše nevyrovnané finanční závazky k fyzickým či právnickým osobám? 

Ne. Myslí se tím dluhy? Jestli ano, tak mám. Na Růžku asi pět set a Grulichovi stovku. 

Dáváte souhlas k ověření stavu bankovního konta? 

Ne. Nemám konto v bance, nejsem žádný tunelář! Já mám prachy ve spořitelně na knížce! 

Je proti vám vedeno trestní stíhání? 

Někdy. 

Přestupky spáchané v posledních třech letech. 

Nemám. Rvačka kvůli valorizaci penzí na okresním sekretariátu v Táboře - obvinění staženo. Tzv. "brněnský incident" kvůli vstupu do NATO a spor o dovozní přirážku - řešeno pořádkovou pokutou. 

Zažil jste situaci, která by mohla naznačovat zvýšený zájem bezpečnostních či zpravodajských služeb? 

Mám. V poslední době už ne. Dřív s Baštou v metru. Taky s Jiřkou. Jako profesorka ruštiny byla nevinně ideový spolupracovník StB. 

Uveďte cizí státní příslušníky, s kterými udržujete soukromě těsnější vztahy. 

Ano. Grulich. 

Udržujete vztah s osobou, která je podle vás zaměstnancem tajné služby? 

Ne. Podezřelý se mi jeví vrchní Joska Na Růžku a Bašta Jaroslav.  

Udržujete intimní vztah mimo své manželství nebo soužití s druhem? 

Ano. Mimo manželství udržuji intimní vztah s druhem Joskou v hostinci Na růžku.  

Příbuzní v zahraničí? 

Občas.  

Hrajete na hracích automatech? 

Ne. Jen ferbla, bulku a s Jiřkou tzv. "záchod". 

Požíval jste omamné nebo psychotropní látky? 

Ano. Fernet, zelenou, modrou a režnou. Šumavský čert, domácí bylinkové víno, ostravský kahan v litrovkách a Venušino čaro v sedmičce. Nitranské knieža, kmínka, anýzovka. Chalupářská slivovice, myslivec, Výčepní lihovina, domácí meruňkovice a jakamarus. Raketa a becherovka.

Zemanově vládě do kolébky
22.7.1998    Mladá fronta DNES    str. 09    Ze zahraničí
    KAREL STEIGERWALD        
Kam čert nemůže, nastrčí starou bábu, kam nemůže Miloš Zeman se svou akcí Čisté ruce, tam nastrčí dr. Motejla. Já nic, to ministr Motejl, může ode dneška krčit Miloš Zeman rameny a snad jen právě ten příslovečný čert dovedl by vysvětlit, proč takové vládnutí našeho vynikajícího předsedu Nejvyššího soudu bude bavit. Takto dalo by se o novém vládním tablu vtipkovat křížem krážem. Najdete tam konfidenta i dobrodruha, muže "s minulostí", zuřivého socialistu i podivína s hlavou plnou agentů. Vtipkování je to však neradostné, vždyť tento sbor s převahou kuriózních postav začne opravdu řídit stát a jeho vládnutí může být sice bouřlivé a vzrušující, nemusí však trvat krátce. Život této vlády je skvěle pojištěn - padnout by mohla rychle, ale nikdo by nepostavil novou. Odtud mohou sociální demokraté čerpat odvahu k vlastním činům a návrhům, o nichž se jim dnes ještě ani nezdá. Život této vlády je však pojištěn ještě lépe: většina odvážných bouřlivých návrhů této velmi menšinové vládě neprojde a socialisté od nich budou moci s úlevou odstoupit, oni nic, oni menšinoví muzikanti. Tak se projeví pravý výsledek voleb: žádné extrémy, žádné výstřednosti, žádný velký socialismus, žádný velký kapitalismus. V republice bude vládnout průměr, ozvláštněný leda výstřelky kufříkáře Bašty.  Miloš Zeman neoznačil svou vládu žádnou z ošoupaných banálních visaček typu "národní spása, porozumění, usmíření", nýbrž zvolil pateticky zvučné: "vláda sebevrahů"! Kdo studuje životy a činy jeho ministrů, toho napadne, že je to visačka výstižná, jen není jasné, kdo se k té sebevraždě uchýlí dříve, ministři, či voliči?  Nejspíš však nikdo, to jen Miloše Zemana vzrušuje poněkud romantická představa nezištné oběti, kterou v zájmu národa stoicky podstoupí skupina mužů-ministrů. Sebe zahubí, národ spasí, na takových mužích se dá stavět! Může to však být i naopak: národ stoicky podstoupí nezištné oběti v zájmu vlády těch mužů. Dobře tak tomu národu - řekněme otřepaně -, takové má muže, jaké chtěl.

Čisté ruce, horoucí srdce
18.7.1998    Mladá fronta DNES    str. 10    Názory
    KAREL STEIGERWALD        
Tak nějak vypadal dobrý čekista. Nemilosrdný, neúplatný revolucionář, padni komu padni, k líci zbraň a pal! Padly jich miliony. Takto krvavě čisté ruce neměl Miloš Zeman samozřejmě na mysli. Spustil jen efektní předvolební povyk, který by byl srozumitelný každému majiteli hlasu. Čisté ruce jsou rodnou sestrou vlády zlodějů, spálené země, policejního státu a ostatních opozičních pomůcek. Miloš Zeman soudí, že svou útočnou rétoriku nebude muset měnit, neboť je "v podstatě velmi identická s rétorikou západních politiků". Poměřovat se s nějakými "západními politiky", to je sice samo o sobě velmi "východní výkon", ale nikoliv hlavní Zemanův omyl. Ten vězí v romantické představě státníka, muže očistných kampaní a zlověstných výkřiků, nemilosrdného nápravce nedostatků, jenž hrabivého bohatce i zločinnou ředitelku jeslí popadne a strčí do basy. Když kdysi Zeman prohlásil, že se zítra položí spořitelna, ještě vyvázl, protože předpověď opozice nebral žádný střádal tak vážně. Včera předpověděl s jakým úspěchem proběhne akce Čisté ruce v úplatných a podvodných bankách. Vyvázne, stále ještě jej neberou dost vážně. Je však už skutečným předsedou vlády a cena jeho mínění bude na burze myšlenek sama od sebe stoupat. Obtíže vládnutí ukážou mu stále častěji, že život je složitější, než v opozici plánoval, a že každý problém je jako krátká přikrývka: ať vláda řeší jak řeší, stále něco přečuhuje. Místo břitkých výroků poplynou z úst vlády spíše výroky zvažující, opatrnější, a tím také nudnější. Popadnout zlo a strčit je do basy, až zčerná, přijde Zemanovi stále složitější. Z romantického buřiče s čistýma rukama a horoucí růží v srdci promění se Miloš Zeman v nudně střízlivého předsedu vlády. Dobrou přípravou k této proměně bylo by sklapnout slovník buřiče, neříkat "čisté ruce", "spálená země" či "prověrka", nýbrž otevřít úmorný, ale věcný slovník všedního politického dne. Rétorika oslňující senzačními objevy a grandiózními předpověďmi se u "západních politiků", s nimiž se Miloš Zeman cítí "v podstatě identický" nevyskytuje.

Balkánská pouť Josefa Luxe a druhů
15.7.1998    Mladá fronta DNES    str. 10    Názory
    KAREL STEIGERWALD        
Podle tvrzení Josefa Luxe (a druhů) jede náš vlak na Balkán. Vlakem rozuměj českou politiku, Balkánem asi Balkán. Dokud se zdálo, že Josefa Luxe čeká křeslo předsedy vlády, nebyla ovšem o Balkánu žádná řeč. Důvodem k cestě do balkánských pekel je jiný výsledek voleb a povolebních jednání, než Lux plánoval, a jeho znepokojení, že v politickém světě existují a někdy také vítězí jiné názory, než má on sám (a druhové). Josef Lux tak projevuje neobvyklou bystrost: když si opakuje některé své myšlenky, připadá mu, že tento vlak jede na Balkán. V tom není ovšem sám. Co to ale je, onen "Balkán", který zde takto leží na stole? Josef Lux (a druhové) mohl by předložit rozsáhlý účet. Na straně jedné kladl by na stůl položky "balkánské". Namátkou: Zemanova politika, Klausova politika. Na straně druhé upozornil by Lux na položky moderního evropského typu. Namátkou: Luxova věrohodná konzervativní politika křesťanskodemokratického typu. "Cesta na Balkán", "balkánský vlak" - jsou tedy pojmy, definované jaksi přímo Luxovou osobností, její činností, jejími stanovisky (a stanovisky druhů). Je tu ovšem nebezpečí, Lux nás bude mít plné zuby a odejde z politiky, odstěhuje se do ciziny, znovu prudce změní názor či odjede daleko od nás cestou všeho živého - co pak bude s jeho definicí? Aniž je člověk přímo politologem, může se pokusit nechat Luxe Luxem a najít definici trvalejší. Pod nadávkou "Balkán" můžeme si představit cosi iracionálního, šerosvitnou tíseň, bezobsažný výkřik, politickou surovost vyjadřující nic či přesný rozbor situace, která nikdy nenastane. Do popředí "balkánství" můžeme postavit všelijaká ta nevyvratitelná, zato zuřivá obvinění typu "jste Mečiar, jste Gottwald či Hitler, jste Hácha" a neověřitelná proroctví o tom, co hrozného nastane v budoucnosti. Zářným příkladem "balkánství" býval argument proti privatizaci maloobchodu: všude budou prodávat jen zlato a pornografii! (Vzpomeňte, této hlouposti popřávalo se hojně sluchu!) "Balkánské prvky" nalezneme ve všech politických stranách bez rozdílu, a tedy také ve straně Josefa Luxe, ba co víc, i přímo v Luxově srdci samém. Házeti po jiných "balkánskou" nadávkou nemusí se vždy vyplatit. Pěkným příkladem jízdy na Balkán byla jablečná aféra Lux versus EU, stejně pěkně se vyjímalo Luxovo "sledují mě tajné služby" či nynější ustavičné bádání v tématu "protiústavní smlouvy". Ani prezident neodolal a udivil nás pěkným "balkánským kouskem", obviněním z velezrady, na které by se dalo odpovědět po havlovsku, že ani "kolínští husaři nechodí pro semenec naboso". Seznam "balkánských jízd" české politiky umí si sestavit každý člověk sám, nepotřebuje k tomu ani mě, ani Luxe. Umí dokonce zcela nebalkánsky všechny tyto kuriózní jevy nepřeceňovat, umí od nich poodstoupit a hledět spíše na to, co je za nimi skryto, to jest, jaký je reálný obsah české politiky, co skutečně ten který politik myslí a o co pod rouškou hloupých slov opravdu usiluje. S tím by měl Lux počítat. Myslet si, že česká politika jede na Balkán, nevyžaduje od myslitele zvláštní duchovní výkon. Myslitel sám může být potěšen, jak nemilosrdně sepral naše české poměry, ale měla by jej zarmucovat ta strašlivá banálnost jeho kritiky. Myšlenkově náročnější by možná bylo omluvit se Balkáncům za to, že název jejich poloostrova je tak lehkovážně spojován s obvyklým českým duševním šlendriánem. A Josefu Luxovi vzkaz: kdyby měl dostatek politické odvahy a představivosti, nemusel dnes házeti po lidech "Balkány", mohl být už devítiprocentním premiérem a bosý Zeman chodil by mu do Kolína pro legislativní manuál. Balkán Nebalkán, Lux si netroufl, premiérem není. Tak to chodí v Evropě moderního typu. Na českém Balkáně spustí k tomu husaři děsný povyk.

Hlava měla být prozíravější
11.7.1998    Mladá fronta DNES    str. 12    Názory
    KAREL STEIGERWALD        
Josef Lux, vzápětí i Jan Ruml, po nich další a další názorně dokládají, že stát se alespoň na chvíli trapným nepřijde českému politikovi zas tak zatěžko. Na člověka, který jim poradil, že smlouva Klaus - Zeman je protiústavní, měli by vzít Menzelův karlovarský proutek a švihat a švihat. Že smlouvu kritizují, dalo se čekat, a že názor na ni budou mít velmi nemilosrdný, nemůže nikoho zarazit. Ale že sami sebe pokřikem o "protiústavnosti" stavějí do role hlupáků, je škoda. Proč se včas a hlavně předem neporadili s právníkem? pomyslí si i ten, kdo jim fandí. Ale potřebovali bychom skutečně radu právníka, abychom rozpoznali, zda je v této politické dohodě něco protiústavního? Nestačí na tak jednoduchou věc obyčejný rozum třebas maturanta? Ale pochopme ty poražené a uražené pány, předvádějí jen obyčejnou politickou unáhlenost, dětinský zkrat, který už pozítří zamrzí a příští sobotu bude zapomenut. Že totéž předvede i hlava státu, je nepochopitelné. Hlava státu mohla - je to dramatik, jistě se zasměje - pozvednout Menzelův karlovarský proutek a zvolat: Nastav ruku, žalobníku Luxi! Hlava státu "rákosku" nezvolila. Není dotyčnou smlouvou nadšena a zvolila jiný postup: "Největší starost mi dělá, zda smlouva v sobě neskrývá úmysl porušit některé ústavní principy. Chci si proto v nadcházejících hodinách pořídit expertizy." To musí zarazit. Starost o ústavní principy je jistě důležitá, ale potřebuje hlava státu experta, aby tak triviální případ posoudila? Jistěže ne. Sama dobře ví, co smlouva obnáší. Ale i kdyby v ní pochybnost "neústavnosti" vzklíčila, nebylo by prozíravější nejprve poslouchat experty a pak mluvit? Takto vyslala hlava státu světu zbytečně silný vzkaz. Vzkaz vyslala i domů: nadstranická hlava státu, která je prezidentem všech, se sama započítala k jednomu politickému uskupení. A to není od nadstranické hlavy zrovna prozíravé. 

Tento komentář vyjadřuje stanovisko listu

Čech bláta se jen tak nepustí
9.7.1998    Mladá fronta DNES    str. 10    Názory
    KAREL STEIGERWALD        
Kdo má v politice rád velký styl a rozsáhlé strategické manévry, musí být zase už rád. Od prťáckých čachrů, drobného denuncování a podobných maločeských špinavostí pokročila povolební politika k velmi utěšeným větším gestům. Kdo chce, může psát, že dochází k zásadní změně, k přelomovému bodu, k rozhodujícímu kroku či naopak, podle nátury, může uvidět úpadek demokracie, zradu a podraz na voličích. Co tak kouzelného se stalo? Dvě největší politické strany předvedly zbytku českého politického světa tah efektní, nápaditý a nečekaný. Stejný případ je popisován již v Haškově Švejkovi: širší habsburskou vlast tenkrát ovinuly mraky a spojenecká Itálie tak dlouho okolkovala se vstupem do války, až si za přítele vybrala nepřítele a stala se darebákem. Podobně si vybrala ODS a obě malé strany to rozzuřilo. Nikdo se jim nemůže divit. Špatně odhadly svou cenu, nabízely se tu i onde, ale zůstaly na ocet. To se to pak, panečku, mravně rozhořčuje, to se to straší zradou voličů, mečiarizací, příjezdem mocenského parního válce. Podobně, a je to přirozené, nadával dům habsburský na zrádnou Itálii. Proč však nadával, měl by se zeptat například Josef Lux. Kdo chce nahrabat pod svou stranickou postel více, než mu vyměřily volby, musí umět učinit se nezbytným a dát si jakousi neuvěřitelnou nadváhu, což se před časem Luxovi dařilo a dnes už ne. Jediným prozatím čitelným výsledkem smlouvy mezi ODS a ČSSD je toto: nebudou vlády sestavovat drobní osmiprocentní spotřebitelé voličských hlasů v zadním pokoji u slivovičky. Zní to povzbudivě. Ani "zásadní převrat", ani "zrada na voličích", jen konec blátivé vlády osmiprocentních čachrářů a konec hrozby "zablokované demokracie". Zkušený člověk si ale představí obličeje těch příštích jednobarevných ministrů a hned nad těmi ksichty vzdechne: Můj ty bože, blátem čachrů půjdeme dál. Vždyť Čech bláta se jen tak nepustí, když už je jednou má.

Chcete-li vládu, čekejte zradu
3.7.1998    Mladá fronta DNES    str. 12    Názory
    KAREL STEIGERWALD        
Ačkoliv se výsledky voleb skládají jen z čísel a procent, politici v nich dokáží číst jak haruspikové v játrech obětí, aby nám převyprávěli, co si "voliči přáli". Výsledky voleb toť jev prostoupený jakýmsi tajemným politickým vzkazem, který budou oni, politici, luštit dny, týdny, měsíce. Před oči se nám strkají nejapné hádanky, které by se mohly vyskytovat v učebnicích počtů. Lux pumpuje vodu do nádrže třikrát rychleji než Klaus, ale dvakrát pomaleji než Grebeníček. Urči, kdy budou další předčasné volby, a narýsuj tabulku! Vypočítej, kdy sestaví Zeman vládu, když víš, že běží dvakrát pomaleji než Ruml s Luxem dohromady. Vypočítej zpaměti, kolik koalic sestaví Klaus, má-li Zeman v kufříku už tři. Podle politologů se ale jedná o úlohy ještě náročnější. Zeman vyjíždí na kole o minutu dřív než Ruml, který jde pěšky. Naproti jim z místa C vyrážejí Lux s Grebeníčkem. První dvakrát pomaleji než druhý, který řídí vrtulník. Z těchto údajů politolog hravě sestaví příští vládu, zvláště když si uvědomí, že Lux kope příkopy pětkrát hbitěji než Pehe. Kdo si však zopakuje všechny srozumitelné výroky vedoucích politiků o ostatních vedoucích politicích, vidí jasně, že s těmi darebáky žádnou koalici sestavit nelze, pokud se někdo z politiků nedopustí zrady. Ať už Ruml běží či Lux kope, chcete-li vládu, někdo musí zradit. Své voliče, program strany, vlastní výroky, svůj vkus. Celé koaliční jednání kdopak bude ten zrádce? Nejhorší vyhlídky a šanci na černou květinku mají malé strany. Obestavěly se výkřiky ze všech stran. Hnou se napravo, zrada, hnou se nalevo, zas zrada. Odměnou za zradu je váha toho pohybu: malé strany mohou určit, jaká tu bude vláda. Mohou se také zradě vyhnout a odstěhovat svých sedmnáct procent do opozice. Co když však takto neužitečné strany nebude nikdo potřebovat? Nu ano, třikrát běda: chceteli vládu, chvalte zrádce.

Mrtvej a živej, dobrej a zlej komunista
25.6.1998    Mladá fronta DNES    str. 12    Názory
    KAREL STEIGERWALD        
S našimi komunisty, kdo vezme je vážně, budou potíže patrně ještě mnoho desítek let. Ačkoliv už jen málokdo ví, co to bylo "Gottwald" nebo "devizový příslib", o komunismus škobrtnete, rádi neradi, každou chvíli. Teď zrovna policie na Šumavě. Tamní hostinský Steinbach umístil na svůj lokál předvolební nápis "Mrtvej komunista - dobrej komunista" a policie má za to, že by se mohlo jednat o trestný čin hanobení národa, rasy a přesvědčení. Hostinský se policie nebojí, má svou věc promyšlenou. Nápis potměšile, nikoliv však nevěcně, vysvětluje tak, že i mrtví komunisté jsou dobří. Myslí, že tímto je z obvinění venku, ale mýlí se. Záleží totiž na tom, jaké mrtvé komunisty má na mysli. Pokud by nápis hovořil dobře o komunistech předlistopadových, například o předlistopadovém Grebeníčkovi, mohl by se hostinský dopustit vychvalování zločinného a zavrženíhodného komunismu. A na to je zákon o zločinném a zavrženíhodném režimu! Pokud by však hovořil dobře o komunistech polistopadových, například o polistopadovém Grebeníčkovi, utřela by policie se svou žalobou hubu. Policie má však opačný výklad. Podle ní heslo říká, že dobří jsou jen mrtví komunisté. Opět však záleží na tom, které komunisty má heslo na mysli. Pokud by šlo o komunisty předlistopadové, třebas ty, kteří mučili a vraždili nejen spoluobčany, ale i sebe navzájem, či alespoň udávali, jako například Grebeníček, nemuselo by se hned jednat o hanobení národa, rasy a přesvědčení, nýbrž jen o jakési věcné zhodnocení kusu české historie, o jakési hněvivé vzdechnutí nešťastníka, podobně jako kdyby dnes člověk nahlas pomyslel, že tenkrát dobrý nacista byl jen mrtvý nacista. O hanobení by tedy nakonec mohlo jít jen tehdy, kdyby tím mrtvým, avšak dobrým komunistou byl míněn dobrý a živý demokratický komunista polistopadový, jako například Grebeníček. Byla by pak z toho policie venku a mohla by na hostinského podat žalobu? Ne tak zcela. Potíž by mohla nastat, kdyby ten dobrý demokratický polistopadový Grebeníček byl současně také tím špatným předlistopadovým Grebeníčkem. Kdyby se jaksi jednalo o tutéž komunistickou osobu, jednoho jediného, toho samého soudruha, tenkrát jako dnes. Takový člověk sdružoval by na sobě už jen tím, že existuje, všechna ta rozdílná kritéria a rozdílné rozsudky. Hanobení mohlo by pak být současně i lidsky pochopitelným hněvivým vzdechnutím, a naopak. Autor nápisu mohl by se dopustit současně nejen hanobení skupiny obyvatelstva podle zákona jednoho, nýbrž i vychvalování zavrženíhodného režimu podle zákona druhého. Mohl by být současně odsouzen i propuštěn. Drželi by ho ve dveřích věznice, ani dovnitř, ani ven! Odsouzen za hanobení, propuštěn za vychvalování, odsouzen za vychvalování a také propuštěn za hanobení. Za všechny tyto činy by mohl být současně též rehabilitován. Mohl by se dočkat také konfiskace majetku i pěkných restitucí. Mohl by se stát pravdomluvným jako nějaký člen US, či lhářem jako nějaký člen ODS, všechno je to jen věc úsudku. Není jen jasné, zda by k tomu všemu došlo v jediném procesu, či zda by se to táhlo. Z hostinského stala by se jakási groteskní kráčející metafora dějin české země. Policie by udělala nejlépe, kdyby prožluklý případ po česku ututlala. Jinak se z té zapeklité věci zblázní nejen tamní strážmistr, okresní soudce a ten hostinský, ale také žalobci s obhájci, ministr spravedlnosti s nejvyšším soudcem Motejlem a možná i soudruh Grebeníček, který nebude najednou vědět, jestli on sám je tehdejší zavrženíhodný, či nynější hanobený, nebo naopak nynější zavrženíhodný a tehdejší hanobený. Mohl by se začít považovat i za vlastního otce, který má kvůli podobným nejapným lapáliím na krku pod číslem Zt 528/96 324 žalobu pro ublížení na zdraví. Jako se v šumavském nápisu točí dvojice "mrtvý a dobrý", točí se v žalobě na starého Grebeníčka podobná dvojice "mučil - vyšetřoval". Starý Grebeníček má rozumu dost, "mučil - vyšetřoval" nechává plavat a jako zkušený esenbák k pitomému buržoaznímu soudu nechodí. Možná ani hostinský Steinbach nepřijde. Třeba má také svých starostí dost a jeho proces mohl by se táhnout stovky let.

Koalice s brouky potemníky
24.6.1998    Mladá fronta DNES    str. 12    Názory
    KAREL STEIGERWALD        
Josef Lux je skutečný křesťan. Pozná se to podle vnímavé péče o bližní, kterou Lux klade na stůl. Dnes už málem není politická strana, které by Josef Lux neporadil jak dál. Pozorně vnímá, kde mají problémy, a včas pomůže radou, či alespoň vypeskuje. Aniž by se ovšem vyvyšoval. Mnozí politici například nevěděli, co si ve volbách vlastně voliči přáli. Josef Lux to ví. Voliči si přáli tu koalici, kterou by sestavil právě on z těch, kteří by své chování a úmysly podle jeho pokynů opravili. Není to nic obtížného. Zeman prostě upustí od toho, co by Lux nerad viděl. Ostatní myšlenky může si sociální demokracie spánembohem ponechat. Těžké to nemá ani Jan Ruml. Prostě se zbaví ideologické bariéry a je to! Jasné rady. S Luxem musí být radost dělat koalice! Rád musí být i Václav Klaus. Chodí si, nos nahoře, s těmi svými dvaceti sedmi procenty! Nebýt Josefa Luxe, zpychl by. Josef Lux jej včas upozorní, že těch dvacet sedm procent voličů není zas až tak moc, protože pěkných sedmdesát tři procent voličů Klause naopak nechtělo. Pěkný je pak pohled na Václava Klause, jak splaskává, jak jeho pýcha po křesťansku jde pryč a politikovu duši prostupuje dobrotivý hlas Luxův: Změň se, Václave. Těmito dobrými radami bez ideologických předsudků a konfrontace uspořádá Josef Lux koalici i s brouky potemníky, pokud by volič rozhodl a brouci se dostali do sněmovny! Jen jedno poslední je na světě trápení. Jestlipak onen Lux ví, že nás, kteří jsme jej nevolili, je jedenadevadesát procent? Jsme onen houfeček, co se tu krčí vedle devítiprocentního masivu Luxových voličů. I my jsme hodni Luxových napomenutí. Však už také u nás zvoní telefon a sám Lux nám voličům říká, co chceme: Změnu politiky. A nebude-li změna politiky, bude změna voličů. Za lepší. Za brouky!

Nejtěžší okamžik v životě politika Luxe
22.6.1998    Mladá fronta DNES    str. 10    Volby '98
    KAREL STEIGERWALD        
Nejzajímavější výsledek voleb: voliči rozhodli jinak, než čeští politologové a tvůrci veřejného mínění prorokovali. Nepřichází tolik oznamovaný "konec Klausovy éry". Nepotvrdil se "obrat doleva" ani "nárůst extremismu", nepotvrdilo se "znechucení z politiky" či "odklon od ideologické konfrontace" ani Luxovo tvrzení "volič chce změnu". Co politologové vůbec nepředvídali, je drtivý výpadek českého polofašismu a nesmyslných dědečků-chroustojedlíků. Pokud bude tento trend pokračovat a příští volby přinesou ještě i úpadek extremismu nejvýstřednějšího, grebeníčkova stalinismu, bude si moci český národ za čas svůj pochod od postkomunismu do Evropy s přiměřeně opatrnou hrdostí i pochválit. Naopak tolik vyhlašované heslo "demokracie je změna" je nyní nutno konfrontovat se skutečností, že již třetí volby přinášejí změny jen velmi nepatrné a o úspěchu pravice či levice rozhodují opakovaně málem desetiny procenta či jeden dva mandáty. Nic nenasvědčuje tomu, že by nás očekávala drtivá vítězství a masivní převaha těch či oněch uskupení. Politický úspěch nakonec budou mít a vládu sestaví ti, kteří prokážou vynikající smysl pro jemná zákulisní jednání, cit pro vyvažování protichůdných zájmů a schopnost pružných kombinací a brilantního bruslení právě mezi těmi desetinami procenta či jedním dvěma mandáty. Pokud vezmeme za platné dosavadní výroky politiků, možných koalic je omezený počet a prostor, v němž se mohou politici pohybovat, je výsledky voleb dosti těsně vykolíkovaný. Ve špatné situaci je paradoxně vítěz voleb Miloš Zeman. Brutální a agresivní politika mu přinesla volební úspěch, ale zároveň snížila jeho koaliční možnosti na dva problematické a riskantní partnery: KDU-ČSL a KSČM. V nezáviděníhodné situaci klíčového hrdiny se ocitá také Josef Lux - pokud bude chtít spoluvytvářet levicovou koalici, bude muset jasně přiznat: "Jsme to my lidovci, kdo rozhodl, že vláda bude vlevo." Krytí typu "v zájmu stability této země" mu volební výsledky neumožňují, protože jedinou reálnou většinu (102 mandátů) může vytvořit pravá koalice ODS, KDU-ČSL a US. Kdo tuto koalici neumožní, rozhodne o levicové vládě. Nepochybné je, že sestavit vládyschopnou protransformační koalici možné je, a pokud k takové vládě nedojde, nelze vinu hledat u voličů, nýbrž v neschopnosti těch politiků, kteří konsensuální dohadování zablokují. Výklady typu "budeme v levicové vládě hájit pravicovou politiku" přivolají jednoduchou otázku: "Proč tu pravicovou politiku nehájíte v pravicové vládě?" Josefa Luxe prostě čeká nepříjemné a riskantní rozhodování, kde vlastně hodlá svou křesťanskou stranu usídlit a zda se ta strana spokojí se sídliskem, které jí Lux vykáže. Nakonec bude donucen říci jasně, co si přeje. Takové neopatrnosti se zatím nikdy nedopustil. Může ovšem být, že ani teď se nedopustí. Na to je naše představivost chabá. Pozoruhodnou trvanlivost prokázal "pravicový volič". Po Sarajevu, balíčcích, sponzorech a vilách ve Švýcarsku, po mnohaměsíčním ohlašování "konce Klausovy éry", po heslech "liberalismus se neosvědčil" či "spálená země tunelářů" nepřijal volič jako vodítko pro své rozhodování politický kýč "Nelhat je normální", či "Demokracie je změna", nýbrž se přidržel standardní úvahy na pravolevé ose a přednost dal těm stranám, které mu v tomto politickém smyslu byly srozumitelné. Voliči projevili víc realismu než většina politologů a komentátorů, kteří uvěřili, že politický zápas lze nahradit obecnými nicneříkajícími floskulemi o "poctivosti" a "zlodějích". To samozřejmě neznamená, že "amorální" voliči se přikláněli "ke zlodějům" a že "národ duchovně selhal", což si záhy leckde přečteme. Voliči, ať už pravicoví, či levicoví, a to je na těchto volbách velmi potěšující, dokázali odlišit reálné politické zápasy pravice s levicí od světa mediálních afér, a dokázali proto v dosti značné míře odmítnout bombastické žvanění populistů a extremistů a svůj hlas dát svému pravicovému či levicovému zájmu. Je nepochybné, že politické strany svedou tuhý zápas o "výklad voleb". Vítězem nemusí být ten první a vzkaz, který voliči vyslali, přečte si každý politik po svém. Příští týdny nás mohou překvapit víc než volby a to, co z voleb čteme jako zdravé, může být zmařeno hnusným českým politikařením a švindlováním. Může se ovšem stát i opak: že politici dosáhnou rozumnosti svých voličů a dopracují se výkonné protransformační a akceschopné vlády.

Temnou silou jsou především nejasné informace!
9.6.1998    Mladá fronta DNES    str. 12    Názory
    KAREL STEIGERWALD        
Tak tedy temné síly! Miloši Zemanovi udělal tento objev v obličeji tak upřímnou radost, jako by mu ji tam vkreslil sám Vladimír Jiránek. Objev to ovšem žádný není. K poznání, že "bamberské" aférky vymýšlejí temní lidé, protože chtějí, aby se poměry u nás zhoršily, nepotřebuje občan ani Zemanův výklad, ani zprávu z BIS. Přijde na to asi za dvě minuty sám od sebe. Ani původ Zemanovy radosti není moc jasný - ledaže by, jak pohotově a vtipně připomněl Jan Ruml, sto dvacet kilo Zemanovy lidskosti bylo temnými silami smýkáno na trase Praha - Bamberg a zpět. To zatím nikdo temným silám neprokázal. Nadále tedy platí, že Zeman jevil dobrovolně zájem o nabízené diskreditující informace o protivnících a o prodej některých státních funkcí. Několikrát jel proto do Bambergu, než se ukázalo, že druhá strana takové kšefty není schopna splnit. Později v té věci několikrát veřejnosti lhal. To není důvod k radosti, nýbrž pochmurná skutečnost, kterou nezmění žádné temné síly. A toto snad měla BIS prošetřovat. Chystal Zeman "prodeje úřadů", či nechystal? Dnes jsme mohli mít v ruce výsledek vyšetřování: pan Zeman nic zlého neprovedl, pan Zeman něco zlého provedl. Zhodnoceno, uzavřeno, aféra pryč, Vízek podvodník, jedeme dál. Místo toho máme na krku zbrusu nové tajné destabilizující síly, jako bychom takových neměli už všude dost, a zbrusu nový iracionální povyk rozradostněného Zemana, že on nic, že to estébáci a že on to dávno říkal. A to vše nepochází z tajemného pytle šeptandy či nějakých "Baštových zdrojů", nýbrž z úst samotného pana prezidenta, který na základě zprávy BIS "získal důvodné podezření, že se jedná o dílo lidí, jejichž cílem je destabilizovat demokratický režim". Z prezidentova vyjádření není jasné, zda mezi ty destabilizující lidi počítá i Zemana, či zda Zeman jen tak nevinně lítal povětřím do Bambergu. Jasné však je, že se takto jen dál zmnožují nekonečné destabilizující šňůry nejasných výpovědí, že vzrůstá destabilizující záhadnost celého toho špejblovského Bambergu, že klesá racionalita veřejného života, že poznatky tajných služeb a výroky prezidenta nabírají parametry obecného tlachu a temnou silou stává se nakonec především kvalita takovýchto zatemňujících informací. Jediné, co si z této "sabotáže" vybereš, je nakonec jen toto: prezident tu pootevřel a přidržel Zemanovi dveře, jimiž by jmenovaný za hurónského povyku o pracovnících 1. správy StB odkráčel pryč ze své vlastní ostudy. Takto galantní byl prezident již jednou, za slavných časů kufříku, jehož obsah označil za vážný. Prezident tedy přidržuje dveře, Miloš Zeman kráčí z hanby ven a politolog by řekl, že ti dva hledají k sobě politickou cestu a vylaďují si slovník. Totéž dá se však zachytit prostší větou: v kufru měl Zeman pitominky, v Bambergu kupčil a prezident to dobře ví.

Nové úkoly moralistů po Bambergu a auditu
20.5.1998    Mladá fronta DNES    str. 18    Názory
    KAREL STEIGERWALD        
Tradiční český moralismus (jehož geniálním představitelem bývala politička Hromádková) je citové hnutí, které se pověřilo osudovým posláním vymýtit z české společnosti kolosální sklony lhát, krást, a člověku by se chtělo i dodat: a vraždit. Je fascinující svou nemilosrdnou, ale všeobecnou rozhodností, nápadným nedostatkem znalostí a nadáním činit z jednotlivých útržků skutečnosti ty nejobecnější závěry o životě lidí (zamilovaná hesla o spálené zemi, policejním státě, vytunelované vlasti a blbé náladě). Být v Čechách moralistou není špatné životobytí. Rozsedni se v hněvu a jako svatoušek nadávej: Lžou, kradou, vraždí, chlastají, smilní, zrazují a plení, vše na úkor lidu! Kdo by tě okřikl, přidej ho k nim, k mravokazům! Sám vzkřikni: Co bylo ukradeno, musí být vráceno! Neboj se, bude s tím souhlasit každý zloděj. Smyslem tradičního českého moralismu je hněv, jímž se dává okolí najevo, že rozhněvaný sám je slušný člověk. Nikdo se nemůže divit, že v zemi, kde je tolik lhářů a zlodějů, je také ohromné množství pohoršených moralistů. Vždyť jsou to často titíž lidé. Jistě, lidé lžou, kradou a vraždí, ačkoliv jim bylo mnohokrát řečeno, že by neměli. To slušného člověka pobuřuje, ale nemusí to ještě být důvodem chystat si "husitský osud". Co je to "husitský osud"? Nemravní kněží a prodej odpustků jistě nebyla pěkná věc, ale také to nebyl důvod k tomu, aby jedna polovina národa pro mravnost vyvraždila tu druhou, aby zplundrovaná země upadla do dlouholeté ubohosti a bídy. To je "husitský osud", napravovat svět až do úplného vykrvácení všech. Vzpomeňme si, za Masaryka "byla krize a bída". Byl to však důvod k mnohaleté komunistické devastaci země? Či teď, za Havla, je "Bamberg a audit", plyne však z toho, že nám musí panovat právě důstojník Kremlička, komunista Grebeníček a prognostik Zeman? Musí, říká s masochistickým potěšením moralista a upozorňuje, že došlo na "jeho slova". Oceňuje "očistné mravní dimenze", které zabrání daleko horším "cynicky promyšleným krokům", vedoucím do "bažin mesaliancí". Věří v očistný žár plamenů apokalypsy a představuje si, jak z trosek státu, plundrovaného Kremličkou a Zemanem, zrodí se pták Fénix nové občanské mravnosti. V žáru Kremličkova (Zemanova, Grebeníčkova, Sládkova) plundru bude očistně sežehnuta současná "nemravnost". Užitečnější než mudrovat o "očistně mravních dimenzích" takového úpadku je úpadek odvrátit. Je to ovšem víc práce a méně efektů. Velkým úspěchem českého moralismu byla interpretace Zieleniecovy loňské demise jako velkého mravního činu. Historie prý ocení Josefa Zieleniece, "jenž se rozhodl dál neakceptovat sponzorské špinavosti a za cenu pohřbení své kariéry zastavit tuhle šílenou jízdu do nejtemnějšího tunelu", přesto, že musel počítat s "nenávistnou reakcí". Zieleniecův čin lze ale popsat střídměji, o to však věcněji. Místo aby "řešil problém", nabídl demisi. Místo jejího jasného zdůvodnění nabídl nejasné narážky a náznaky. Historie může Zieleniecovi vytknout "útěk od odpovědnosti" ze situace, které byl místopředsedou a ministrem. Politický spor, který vedl s Václavem Klausem, nevyložil v rovině faktů a argumentů, nýbrž jej přeložil do "jazyka mravnosti a nemravnosti". Nesouhlasil s "tajným kontem" a "finančními čachry", a místo aby tyto problémy jako přední činitel zodpovědně řešil, zazvonil na domovníka a utekl se schovat za roh, odkud dodnes vykukuje, kdože to tu zvoní. Může být, že historie spíše než velký mravní čin uvidí kiks a špatný kalkul pověstného taktika, který svou málo čitelnou demisí nabídl model politického chování, který se od podzimu vžil. Vede k přemnožení všelijakých tajemných řečí a záhadných narážek. Odstrkuje politiky od toho, aby vysvětlovali, co skutečně myslí. Místo politického zápasu tak sledujeme "moralistické šavlování" a vystavování cizího i svého špinavého prádla. Strany se nesnaží nabízet své "vize", nýbrž svou "čistotu", a především "nečistotu" svých soupeřů. A všimněme si hořké úměry, čím více "rozhořčení a podezření", tím méně věcných závěrů. Půl roku se brodíme "zahraničními konty, falešnými sponzory a bamberskými prodeji" a krom zborcené politické scény a zhoršené kvality demokracie jsme se nedočkali ničeho. Před českým moralistou stojí nový velký úkol - interpretovat "Bamberg a audit" jako pekelný jícen, který pohltil poslední drtky slušnosti v této zemi, zatímco politické strany si zvolí úkol opačný: vysvětlit, že se nestalo nic. V atmosféře zduřelých slov a vzbouřených myslí se to oběma nejspíš podaří a vznikne tak dělná česká plácanice, plná "morálního povyku", v němž je každý krok neúspěšný, krom kroku populistů. Ti, až by se prodrali k moci, zavřeli by moralistům zobáky, patrně "na věčné časy". Aby se někdo zbytečně neradoval, tato stať není obhajobou zlodějů a korupčníků. Ti nechť jsou s pravoplatnou jistotou uvrženi na mučidla. (Nebudou, náhradou uslyšíme hodně morálního horlení a přísah.) Ostatní by se ale měli sami sebe zeptat, zda "spálená země a rozkradená vlast" jsou skutečně poslední společně sdílené hodnoty, z nichž bude žít tento (třebas už grebeníčkovsko-kremličkovský) "husitský" stát, či zda se za ponurým obrazem (plamenných) moralistů neskrývá přec jen země o poznání lidštější.

Útočníci na Sládka ven z republikánské strany
12.5.1998    Mladá fronta DNES    str. 13    Názory
    KAREL STEIGERWALD        
Řada nedorozumění doprovázela a ještě doprovází sobotní veřejné předvádění nové lidové komedie Přepadení cikány. Přichystal je už poměrně známý ochotnický principál Miroslav Sládek. (Druhý díl pod názvem Přepadení cikánů bude brzy následovat.)  Rozumělo se samo sebou, že roli zfackovaného doktora Sládka bude hrát Sládek a jeho ochranku bude hrát jeho ochranka. Tak se doktor dívá na umění - pravda a věrohodnost především! Nepočítal však s tím, že i role útočníků budou nakonec obsazeny členy republikánské strany, a za chvíli uvidíme, že se to dvěma republikánům také nevyplatilo. V duchu republikánského uměleckého názoru "cikány ať hrají cikáni" jednalo se s vedením divadelního kroužku Cikánský baron. To se však nelíbilo dvěma poctivým republikánům, rasovým strážcům Kebzovi a Zbelovi. Rozzlobilo je, že by v jejich ryze čisté republikánské hře měli vystupovat nějací rasově nižší tvoři, než jsou oni, Kebza a Zbela. Upozornili na to doktora a tomu hned svitlo, co a jak. Cikány budete hrát vy, chlapci, rozhodl. Straničtí maskéři se pustili do práce. Netrvalo to dlouho a Kebza i Zbela byli celí černí, ohnivého oka a havraních vlasů. V sobotu je publikum vidělo fackovat Sládka a nikdo je od skutečných cikánů nerozeznal. Facky padaly poctivé, upřímně míněné. I skuteční cikáni oba povedené republikány od cikánů nerozeznali. Poprask začal až v pondělí, kdy vyšlo najevo, že cikáni Kebza a Zbela, kteří přepadli Doktora, jsou členy republikánské strany. To již byl oheň na střeše. Jak prý do strany obě topinky pronikly, kdo to zavinil, a hned prý s oběma umouněnci pryč! Marné bylo nejapné vysvětlování, že Kebza a Zbela jsou cikáni jen naoko. Včera večer už stáli před komisí, a než se vzpamatovali, byli oba cikáni bez stranické příslušnosti. Marné bylo jejich bědování, že nejsou hnědí, jen natření.  Jsou teď zatrpklí a říkají, příště ať si Sládek nafackuje sám, oni už budou za trest aktivní leda v nějaké romské iniciativě. Být zkrátka Romem, to je pro republikána příkoří největší.

Nabili mu a bylo to připraveno
11.5.1998    Mladá fronta DNES    str. 06    Názory
    KAREL STEIGERWALD        
Republikáni pomalu už mají, krok za krokem, co chtěli od počátku: rasovou ne-li válku, bitvu jistě. V sobotu jejich shromáždění napadla skupina Romů. Z hlediska jedné strany došlo ke strkání a přetahování a potom i k fackování. Sládek sám spadl na chodník. Z hlediska druhé strany šlo o brutální útok více než stovky Romů ozbrojených i střelnými zbraněmi. Lékařské ošetření vyhledali čtyři bojovníci se zraněními v obličeji. Bitvu ukončil varovný výstřel policie, která celou akci vyšetřuje a která jistě také objasní, zda nebylo vhodnější republikánskou sešlost včas rozehnat. Kdo zná Sládkovy projevy, umí si představit, že by policie k zásahu důvod snadno našla dřív, než Romové zaútočili. A aniž by bylo nutné čekat na výsledek policejního vyšetřování, už teď můžeme počítat s tím, že republikáni rozjedou svůj hlučný propagandistický šlapkodrnkostroj o "cikánském teroru a násilí". "Brutální cikánský útok byl předem připraven," prohlásil ihned republikán Vik a ani asi netušil, jak velkou pravdu má. Co všechno museli republikáni připravit, než Romové zaútočili? Museli například založit svou stranu. Museli ve svém týdeníku Republika uveřejnit řadu rasistických statí s výzvami k fyzické likvidaci Cikánů. Připravit se musel i stát. Mnohokrát musel neslyšet, co republikáni píší a mluví. Liknavostí a častou hluchotou se musely připravit i orgány činné v trestním řízení a soudy. Připravovat jsme se museli i my, nejširší veřejnost. Často jsme uhnuli pohledem, lhostejně přešli na druhý chodník, však víme proč. Republikáni se mezitím nerušeně připravovali dál: hanobením spoluobčanů, hulvátstvím a cynismem. V sobotu konečně mnohaleté přípravy všech vyvrcholily. Sládek slavil úspěch: dostavili se Romové alias Cikáni a krásného doktora konečně napadli. Třebaže následky bitvy jsou nevýznamné, událost sama je epochální. Útočníky možná čeká obvinění pro výtržnost a násilí proti skupině obyvatel. Napadeným republikánům se výrazně zhorší jejich xenofobní nemoc. Teď zaútočí zas oni a přidají na tvrdosti. Nás ostatní čeká jen škobrtavý pochod krok za krokem, čelem vzad, do republikánského středověku. 

Tento komentář vyjadřuje stanovisko listu

Lhát je přece normální
9.5.1998    Mladá fronta DNES    str. 12    Názory
    KAREL STEIGERWALD        
Kdyby byl Miloš Zeman členem Unie svobody, měl by v těchto dnech šeredné potíže. Musel by se zamotávat do protichůdných vysvětlování, zda je normálnější lhát, či nelhat. A mohlo by být, že by mu chlapci z US pěkně zatopili. Naštěstí tomu tak není, Zeman má svou stranu, kde takové sekyrářské moresy nepanují a kde se z nějaké té lži nikdo hned nezjančí. Je sympatické, že tam neberou všelijaké ty poučky a hesla doslova. V souvislosti s potížemi lžiškoláka Pilipa se vnucuje do popředí otázka, jaký vlastně ta hesla typu "Neklopíme oči","Normální je nelhat" či "Společnost přátelská ke každému" nebo "Nelez nikomu po zádech" mají smysl. Zemanova strana napovídá, že žádný. Horší situace je v Unii svobody, která je soukáním všelijakých morálních výkřiků přímo posedlá. Podlehla dokonce přesvědčení, že se těmi výkřiky vymezí vůči jiným stranám a definuje svůj profil. Že hned, když se řekne heslo, bude patrné, kdo lže, kdo nelže, kdo krade, kdo ne. Je to omyl, pěkná hesla rád vykřikuje poctivec i lhář, pravice jako levice, město i venkov. Nebo by snad nějaký politik vykřikl: "Lhát je normální"? A přitom by měl víc pravdy než celá US. Lhát je totiž opravdu normální. Bez lži nebylo by života. Nevím, jestli by někdo chtěl žít ve společnosti, kde se "říká pravda do očí" a kde se nikdy nelže. Ustavičné návaly pravdomluvnosti by povalily i Jana Rumla. Všichni dobře známe ty zavilé a kyselé povahy, které nám s děsivou odhodlaností "říkají pravdu". Vyhýbáme se těm otravným prorokům na sto honů. Pokud se někdo pokusí z jejich výkladů sestavit "politický program", pochodí ještě hůř. Vytvoří protivnou, bigotní a nenávistnou sektu, která začne zavile pronásledovat vše živé. Rozumný politik slovy LEŽ a PRAVDA spoluobčany tolik neobtěžuje. Umí je nahradit věcnějšími pojmy a počká si, až to LEŽ či PRAVDA přilepí občané jemu. Vzpomene si, že již v talmudu je psáno: Kde je pravda, tam je válka. Toto vše Miloš Zeman dobře ví. Proto, když lže, říká: Nejde o to, zda já lžu či nelžu, jde o to, že se tím uskutečnila další cílená provokace proti mně.

Miloš Zeman si nohou patrně netrhne
6.5.1998    Mladá fronta DNES    str. 14    Názory
    KAREL STEIGERWALD        
Jan Ruml mu to doporučil. Zeman neposlechne, nohou si netrhne, naopak už předem slíbil jednu do zubů původci bamberské aféry. Podivný slib, vždyť původcem aféry je on sám. On jel do Bambergu pro slíbené "kompromitující materiály" a pak lhal. To dá sám sobě "do zubů"? Nikoliv, raději vynalezl "Rumlův státní převrat". Nic nového, jako vejce vejci podobá se tato nová baštonáda předešlým, "policejnímu státu" či "kufříku". Kufříkář Miloš Zeman si prostě nemůže pomoct. Jakmile si způsobí nějaké potíže, tajné dokumenty se mu v socanských packách přímo rodí. Obsahují všelijaké dobrodružné a senzační bašty v tak hloupých a dětinských kombinacích, že se až vtírá podezření: co když on Zeman sám nakonec těm papírům opravdu věří? Vždyť nevěřit jim, jak velká nízkost musela by v tom muži být? Člověk by se měl jen krátce zasmát a hned na celou hloupost zapomenout. Jde to však stěží: předseda dnes nejsilnější strany a předseda Poslanecké sněmovny je chronickým dodavatelem nesmyslných "tajných" afér, s nimiž dělá na veřejnosti bombastické psí kusy. Tomu se může smát už jen velmi otrlá povaha, vždyť to zemi i Zemanovi přináší hanbu. Čínský filozof Sun-c', s nímž se Zeman nezná, napsal o Zemanově činnosti již v roce 500 před Kristem: "Nejvyšší umění spočívá v tom, abychom zlomili odpor nepřítele bez boje. Rozkládejte vše, co je dobré. Zapleťte zástupce vládnoucích vrstev do zločinných podniků. Podkopávejte i jinak jejich vážnost, vydávejte je napospas veřejnému opovržení jejich spoluobčanů. Využívejte spolupráce těch nejnižších a nejhnusnějších lidí. Narušujte všemi prostředky činnost vlád. Zasévejte svár mezi občany. Podporujte mladé proti starým. Znehodnocujte tradice a idoly. Buďte velkomyslní s nabídkami a dary, abyste mohli koupit zprávy a komplice. Nešetřte penězi ani sliby, protože to přináší vysoké úroky." Je poněkud záhadné, jak mohl Sun-c' Zemana před dvěma a půl tisíci lety tak vystihnout. Asi že Zeman nic tak nového nepřinesl a že své Zemany měli i staří Číňani. Ten náš si jen důvtipně myslel, že "bamberskou aféru", kterou prý měla televize vysílat v pondělí večer, přehluší zbrusu novým randálem "Rumlova státního převratu" již odpoledne v pět. Spletl se však, televize bude "Bamberg" vysílat až příští pondělí, čili: čehopak se dočkáme z úst předsedy sněmovny za týden? A plete se, kdykoliv rozhoduje otázku, má-li větší cenu politické pletichaření strany, jíž je předsedou, či naopak stát, jehož je ústavním činitelem. Proto soustavně vtahuje do politiky iracionální nedokazatelná a nevyvratitelná obvinění. Proto zapaluje své ušmudlané papírové "říšské sněmy" a svádí pak urputné a zlostné rvačky o své "důkazy" a "pachatele". Co nám řekl včera? Státní převrat konali: ministr vnitra, prezident, šéf rozvědky a potažmo ministryně zahraničí USA. Jakou to má váhu dnes? Žádnou. Stane se něco Zemanovi? Nic. Každý mávne rukou, vždyť je to Zeman. Největším politickým úspěchem Miloše Zemana patrně zůstane skutečnost, že vnutil "špionomanské" praktiky periferie samému středu politiky. A ten, místo aby se k těmto Zemanovým nápadům otočil opovržlivě zadkem, mudruje o nich. Je to pravda, není to pravda? Nejlepší politickou reakcí nakonec byl Rumlův výrok: Ať si Zeman trhne nohou. Ale kde už to jsme s politikou? Skládá se čím dál tím víc z obviňování, z výmyslů, z nedokazatelných podezření a fantastických kombinací, z překrucování zbytečných výroků. A toto ponižující vření ráčíme považovat za normální? Nezapomeňme však, že úspěchu docílil Miloš Zeman jen proto, že stál na ramenou obrů: moderní objevitelé tohoto hanobení politického života se jmenují Kalvoda (pronásleduje mě BIS) a Lux (pronásleduje mě BIS). Vymýšleli si nesmysly a hanby se nedočkali. Těmto průkopníkům vděčí Miloš Zeman za své dnešní úspěchy.

Vykradeno - jinak osm let nic?
30.4.1998    Mladá fronta DNES    str. 12    Názory
    KAREL STEIGERWALD        
Když opozice vykresluje stát jako "spálenou zemi", kterou roznesli grázlové na kopytech, nemusí to nikoho děsit. Takový pohled se od opozice čeká vždy, od Miloše Zemana dvojnásob. Neobvyklé však je, když stejný slovník převezmou i koaliční strany a začnou se předbíhat, co která o státu řekne horšího. Vypadá to pak velmi podivně, jako by v zemi byly jen strany opoziční, jako by v ní nikdo nevládl a nikdo neměl za to vládnutí odpovědnost. Poslední z vládních stran, která je ještě ochotná za svou minulostí stát, je ODS. Je však odpudivé a nechlapské nestát za svými minulými činy a jejich solidní obhajobu a kritické zhodnocení nahrazovat všeobecným halekáním typu "zachovat to dobré a napravit, co se neosvědčilo" či zapřísahat se jakousi vznícenou přísahou "nelhat je normální". Do volebního boje se strany hrnou v rozrušeném "opozičním" kriticismu, ale neříkají nám skoro nic. Žádné seriózní rozbory, fakta, čísla, jen chorál: Vykradeno jest. Takto všeobecný posudek je určitě šikovný pro opozici, pro ostatní by znamenal, že země je obydlena jen darebáky. Vykradeno jest - a jinak se osm let nedělo nic? Nikdo už neřekne: to a to se udělalo dobře, vypadal by jako hňup. Raději se vydlabávají ze země všelijaké hany na kolegy: toť náš dnešní program! A pak se vše jakoby potvrdí v průzkumech: volič je také znechucen! Průzkumy se ale dají přečíst i jinak: volič může být znechucen zejména svými nynějšími pány. Jsou to samí rádobyopozičníci, jimž se racionální úvaha z mozku vypařila. Obtěžují nás ustavičnými šarvátkami, Lux s tamtím, tamten bez Luxe, Ruml bez Zemana, Zeman s muzikou a hlavním vchodem. Ale volby nevyhraje ten, kdo zaujme zjištěním, že darebáci jsou ti druzí, nýbrž ten, kdo řekne přesvědčivě, co a jak chce on sám. Pokud se k takovému věcnému sdělení někdo odhodlá. 

Tento komentář vyjadřuje stanovisko listu

Odpověď uctivého lyrika mladému supovi
28.4.1998    Mladá fronta DNES    str. 12    Názory
    KAREL STEIGERWALD        
polemika

Čekal jsem, že se k debatě o panu prezidentovi některý konkrétní sup ozve a že na sobě bude mít při klofání kabát tzv. bořiče škodlivých a zastaralých tabu. Stalo se. Ozval se Martin Daneš a postupoval takto: roztřídil nás na dvě skupiny. V první skupině ztělesňuje on západní racionalismus a pluralismus. Druhá skupina, vedu ji já, představuje východní dušezpyt spojený s uctíváním autorit. Zbožšťuji prezidenta, protože mu říkám pane prezidente. A jelikož se netěším na časy, kdy nám televize zprostředkuje přímý přenos čehokoliv (jater, sleziny, slinivky) na těle významné osoby, toužím také po návratu Brežněva, Husáka a Svobody. Další debata po takovém třídění pak už není obtížná a proti východnímu lyrikovi už sám od sebe vyhrává rozumný představitel svobodného Západu. Spor se pak dá shrnout do jediné vyšetřovatelské teze: koho otravuje hulvátství, kdo by chtěl víc vkusu a víc noblesy, víc důstojnosti občana, ten stojí o návrat starých časů. Takový mazaný postup není nutno doporučovat, používá se sám od sebe často a s úspěchem, protože má silný matoucí efekt. Napsal jsem, že "supové" nejsou schopni postavit proti prezidentovi ve volbách věrohodné protikandidáty a že stejně tak (možná proto) nejsou schopni uchovat témuž státníkovi důstojnost v nemoci. Sup Daneš to všechno obrátil naruby, aby mohl vyčíst, jak se na této situaci střetávají v českém prostoru v odvěkém zápase "dvě kultury". Nejsem si ovšem zcela jist, zda on sám je tam, kde se vidí sedět. Nevysvětlil, jak souvisí "neuvěřitelně nediskrétní a intimní vyprávění svědků o potu, hlenu a sekretu" se "suchou a citů prostou analýzou faktů". Slídění po soukromí, šíření hulvátských dohadů, všelijaké skandalizující kombinace - co to má, Kriste pane, společného se suchou analýzou faktů? Zobecním to a spatřím i já zástupce dvou kultur. Jedna z nich je založena na individuální svobodě a právu na intimní život. Je založena na noblese a jisté vznešenosti, která například nespustí debatu o prezidentově nástupnictví právě v době jeho přetěžké operace. Představitel té druhé kultury nás všechny bude věčně vyšetřovat a ještě to bude považovat za pilíř všech svobod. Kdes byl? Pročpak mlčíš? Kdepak máš ten zánět o velikosti pecky? Copak to tajíš? Ukaž játra! Předlož tento rentgenový snímek, máme na něj právo! Žij tak, aby z tebe mohli mít spoluobčané radost, a pak nemusíš nic skrývat. Výslech probíhá vždy ve jménu nějakých "hodnot". Jednou západních, jindy východních, to už není důležité. Jde samozřejmě o omyl, v němž se zplodina svobodné civilizace (slídění) považuje za její přemýšlivou oporu. Člověk se nemusí nijak zvlášť namáhat, aby rozeznal, pokud chce, kdy jde o "tajnou nemoc Leonida Brežněva", a kdy naopak o nechutné slídění v soukromí demokratického prezidenta. Vyznat se v této problematice není tak obtížné, zejména když si člověk zkusí představit v ní sebe. Umisť si někam na tělo nějakou ponižující chorobu, prožívej celou tu bolest a pět centimetrů před obličej strč si ve jménu práva na informace televizní kameru. Martin Daneš je ještě mlád a této představy se dosud nebojí. Zatím sedí jen před obrazovkou. Rozhodně se však dočká. Nepochybuji o tom, že tato televizní "vyšetřující civilizace" od svého slídění neustoupí. Až propátrá intimní svět všech politiků, může dojít i na politology.

Debata o nemoci a úřadu
23.4.1998    Mladá fronta DNES    str. 12    Názory
    KAREL STEIGERWALD        
Asi se dočkáme úplně všeho. Nejen všelijakých zdravovědných nákresů, nejen neuvěřitelně nediskrétních a intimních vyprávěnek svědků o potu, hlenu a sekretu. Jistě se dočkáme i přímého televizního přenosu z prezidentských útrob. A to vše zakleto farizejským mumláním o veřejnosti, která má právo, o svobodě a informacích, o státníkovi, který již nepatří sobě, nýbrž všem. Zvlášť otrlí slídiči po lidské intimitě berou na sebe dokonce podobu zvěda, jenž ve jménu ozdravení společnosti protrhává škodlivá tabu. Co tyto řádky píšu, pan prezident leží po těžké nemoci v alpské nemocnici a zde, v této maličké zemičce mezi Alpami a Polskem, propuká nová, ničemu neprospěšná debata supů: má ten operovaný nemocný muž opustit svůj přetěžký prezidentský úřad? Odpověď najde si každý sup, jakou potřebuje. Komu už navždy splynul obraz pana prezidenta s obrazem moudrého otce, jenž neochvějně vede nezdárná dítka k luhům svobody a bohatství, řekne: Nikdy! Kdo má k panu prezidentovi politickou námitku, využije chvíle a řekne: Hned! Jakýsi poslanec Vojtěch Filip už se jménem komunistů hotoví zvažovat, zda by úřad prezidenta neměla převzít sněmovna a premiér. Že jménem komunistů - tomu lze rozumět. Existuje ještě odpověď třetí: mějme proboha vkus a víc noblesy. Uznejme, že vkus a noblesní postoj je nakonec důležitější než celá ta naše politika. Co jiného je v demokratické zemi nejvyšším smyslem všeho politického hemžení a všech těch politických tahanic než důstojnost občana, byť by i prezidentem byl? Kdo chce učinit osobnost politika "všelidovým vlastnictvím", přístupným každému očichávání, kdo "postátněním" prezidentovy nemoci učiní ji předmětem politických sporů, nezvětší "svobodu této země" ani "neprohloubí demokracii", nýbrž jen sníží specifickou váhu obecně sdíleného vkusu. A ta již léta je mizerná, jak osvědčuje i tento nájezd na innsbruckého pacienta. Odpovím tedy supům, že jejich mince má nejméně dvě strany: neschopnost postavit státníkovi ve volbách věrohodné protikandidáty a neschopnost v nemoci uchovat státníkovi důstojnost.

Špinavá huba na cestách
16.4.1998    Mladá fronta DNES    str. 12    Názory
    KAREL STEIGERWALD        
Právě teď se oko středoevropské veřejnosti upírá na Rumuny. Rakušané by rádi přibrzdili volný přítok rumunského živlu zavedením protirumunských víz, a aby v tak neoblíbené situaci nebyli sami, žádají cudné protirumunské opatření po svých sousedech, tedy po nás a Maďarech. Zítra to potká zas nějaké jiné občany, kteří se vydají na cesty, a jiný stát, jemuž se bude zdát nevhodným buďto množství či směr toho cestování. My například již dlouho říkáme: Rusové ne, však vraždí, kradou a jsou to Rusové. Ministerstvo vnitra tímto směrem nějaké vízové pasti už chystá a vsaďme se, že budou veřejností dobře přijaty. I když, jaképak pasti, jen řídké síťky to jsou! Zlaté zátarasy, zlatý elektrický proud v drátech, chtělo by se úředníkovi vzkřiknout. Od těch dob, co byla odstraněna minová pole a drátěné zátarasy, valí se přes evropské hranice stamiliony osob - sem a tam. Všichni ti pocestní nesou nějaká zavazadla, něco v nich mají, někam míří, k nějakému cíli či bezcílně. Jsou někdy vzhlední, jindy špinaví, poctiví či darebáci. Do jejich hlav a do jejich příštích činů v cizích zemích nikdo nevidí, a úředníci spojeného bratrství evropského na ně proto pohlížejí velmi podezíravě. Kdopak jsou? Kampak jdou? Co to nesou? Co mají za lubem? Mají pasport, vízum? Platné razítko, správné potvrzení? Tady stůjte, sem se zařaďte, zvedněte ruce, ukažte kapsy, vraťte se domů, huby špinavé. Spojené evropské bratrství je založeno na vzletné myšlence svobody pohybu lidí, svobody přenosu myšlenek a zvyků, svobody chovat se i v cizině multikulturně, to jest tak, jak kterému pocestnému káže jeho domácí zvyk. Ovšem občané tohoto bratrství sdílejí vesměs hodnoty právě opačné, které se dají shrnout v jednoduchou radu: nelez sem k nám, hubo špinavá. Ano, se svobodou je potíž. Každý pro ni je, ale málokdo je pro to, aby naproti přes chodbu bydlel Rumun s osmi dětmi. (Místo Rumuna dosaď si, koho nemáš rád). Svobodu pohybu a pobytu zastává hlavně ten, kdo se z chudší země hodlá protlačit do té bohatší. Občané zámožnější země většinou vrčí: Zaveďte vízum! Raději řekli by: Ostnatý drát! Obyvatel polozámožných Čech může to zvlášť vnímavě posoudit: směrem od západu trpce sice nese ponižující nápis z německé samoobsluhy "Vy Tschechi, nekrast tady, krast zu Hause", zvučně však sám hřímá směrem na východ: Nelezte sem, vy žlutí přivandrovalci. Nedá se očekávat, že se jedna polovina kontinentu odstěhuje k té druhé. Dokonce se nedá očekávat, že by všelijaké rumunsko-bulharsko-česko-polsko-ukrajinsko-západní pohyby byly nějak významné. Dá se však očekávat, že myšlenku vízové povinnosti budeme potkávat stále častěji. Tak často, až si jednoho dne někdo zas vzpomene: nejlepší ochranou svobody je ostnatý drát. Pak navrátil by se k nám starý dobrý vtip: Kdopak to, tatínku, žije tam za těmi dráty, ptala by se děcka. Odpověď tatínků by zněla: Za těmi dráty, milé dítě, žijeme my.

Televizní skřítci před volbami
14.4.1998    Mladá fronta DNES    str. 06    Názory
    KAREL STEIGERWALD        
Politické strany čeká obvyklý předvolební úkol: dohodnout se o podobě televizní kampaně. Ve hře jsou - jako vždy - jednotlivé propagační šoty či kulaté stoly. Výsledek dohod dopadne také jako vždy: buďto trapné šoty, nebo trapné kulaté stoly. Politici přikládají těmto produkcím velký význam a věří tomu, že pobývání na televizní obrazovce rozhoduje o jejich politickém bytí či nebytí. Měli by si však důkladně rozmyslet, zda se jim chuť ustavičně vnikat před kamery skutečně vyplácí. Podobný názor jako politici mají i televizní předáci a výsledkem jsou záplavy "politických" gilotin, arén, debat a partií, v nichž se politici proměňují v ctižádostivé klauny, ochotné předvést publiku jakoukoliv piškuntálii, případně pronést názor. Lezou občanům do nedělních obědů, vnikají do večerních ložnic, stávají se jakýmisi rodinnými brachy, kteří sdílejí s rodinami stůl koupelnu i lože. Ustavičným mručením všelijakých názorů a myšlenek vytvářejí tito všudypřítomní skřítkové jakýsi otupující hluk, který vnímáme s obtížemi i nechutí. Politici nejsou ani dobří herci, ani nemají od zručných lidí napsané dobré dialogy. Přesto se ochotně, kdykoliv, snaživě a nadšeně na obrazovku vtlačují. Výsledkem tohoto mumraje není, jak mnozí předpokládají, zkvalitnění demokracie, v níž si diváci své politické představitele podrobně prohlédnou a dokonale se seznámí s jejich politickými programy a mravními kvalitami. Výsledkem je opak: stále sílící pocit nechuti k tomuto nepatřičnému klaunství, k té vlezlé a vtíravé ochotě bavit a oslňovat. Je to nesprávný pocit kdo politiky zná, potvrdí, že jsou to v úhrnu tvorové daleko kvalitnější, než napovídají jejich kousky na obrazovce. Kdo chce být úspěšným politickým vůdcem, měl by proto dbát také na svou důstojnost a přiměřenou nedostupnost. Měl by vnikat do rodin mezi řízky a knedlíky jen zřídkakdy. Jen tehdy, když má co povědět - ať už je právě volební kampaň, či není. V opačném případě může zkazit nám oběd a sobě oblibu. 

Tento komentář vyjadřuje stanovisko listu

Ježek kontra Černý
9.4.1998    Mladá fronta DNES    str. 12    Názory
    KAREL STEIGERWALD        
Protože je pan Černý známým hudebním odborníkem, je kolem jeho "případu" velký rozruch. Protesty známých osobností, podpisy a prohlášení. Generální ředitel pan Ježek si svým rozhodnutím zkoumat morální profil spolupracovníků Českého rozhlasu zkrátka zavařil, zatímco za pana Černého se postaví ochotně kdekdo, i já. Ježek si jistě oddechne, až bude mít Černého z krku, zatímco Černý by si své veřejné křivdy rád ještě pár dní užil. Ježek si myslel, že rozhodnutím posílí morální status veřejnoprávního rozhlasu, má však na krku obvinění z pokusu o diskriminaci. Stojí za ním i někteří právníci, kteří jeho rozhodnutí schvalují. Jiní právníci jeho rozhodnutí naopak neschvalují. Ježek ustoupí, nemůže se věčně s Černým handrkovat. Výsledkem tohoto sporu nebude celkem nic. V jistém smyslu jej můžeme sledovat pobaveně. V jiném smyslu jde ovšem o velmi vážný pokus omezit svobodu občanů. Člověk se ani nemusí zaplétat do právnických kliček, ani nemusí příliš mudrovat o tom, co to je, ten "etický kodex" veřejnoprávního média. Termín "morální profil" zní příliš zlopověstně. Pamatujeme si ho ze všelijakých svévolných posudků, psaných za starých dob lidmi, jimž se přezdívalo kádrováci či udavači. Někdy ze zlé vůle, jindy z dobré víry, vždy však s "morálními" důvody ničili naše životy. Pokud by se Ježkův pokus, jak "řešit vystupování lidí se zpochybněným morálním kreditem", udržel při životě, rozšířil by horlivě pole působnosti. Vždyť již první skok tohoto zvířete se minul cílem: málokdo uvěří, že právě pan Černý má "zpochybněný morální kredit". Má-li zvíře žít dál, musí nejen vyhledávat další "morálně zpochybněné" oběti, ale především upřít přísný zrak také na své kritiky. Dál pak už to známe a umíme si představit, že by toto zvíře jednoho dne zakouslo "z mravních důvodů" i samotného svého otce ředitele Ježka. 

Tento komentář vyjadřuje stanovisko listu

Josef Lux na cestách
8.4.1998    Mladá fronta DNES    str. 12    Názory
    KAREL STEIGERWALD        
Zatímco podzimní skandály kolem financování ODS vedly Josefa Luxe k vystoupení z koalice, bamberská aféra naopak k zamyšlení, že ne vždy musí mít novináři pravdu, a k úvaze, že by o tomto relativním významu novin měla být poučena i školní děcka. Josef Lux, kdo by si jej nepamatoval, je onen muž, který rád klade na stůl příběh o třech chasnících, kteří spravují demokratický svět. Jsou to: chasník sociálnědemokratický, chasník křesťanskodemokratický a chasník liberální, přičemž, dodává Lux, ten třetí se neosvědčil či přežil, zatímco ten druhý je pilířem vší evropské mravnosti i prosperity. Josefa Luxe si ovšem každý pamatuje. Třikrát a dost, klidná síla, co bylo nakradeno, náhlé zrušení daní, jablečné dávky, náhlé zrušení regulovaného nájmu - to jsou jen některé z mnoha bouří, jimiž se tento konzervativní politik zapsal do vzpomínek. Josef Lux před volbami 1996 rád státnicky říkával, že koalice se uzavírají až po volbách a že o nich rozhodují voliči. Kladl tak na svůj oblíbený lidovecký stůl moudrý venkovský šplecht o jednom zadku na dvou posvíceních a také si z každého posvícení nějaký ten šikovný hlas přinesl. Před volbami 1998 vede Josef Lux řeč vcelku opačnou. Napomíná strany, které se ještě nepolepšily, i strany, které se opovážily "půjčit si z jeho programu". Jen v bamberské aféře zatím vyčká a bude doufat, že se vše v dobré obrátí. Tatam je slavná státnická výmluvnost, prozíravá nejasnost a moudrá obojakost jeho slov. Příchylnost křesťanského demokrata k sociálním demokratům dává až vzklíčit podezření, zda Zemanovi lidé kdysi nesvačili se samotnými apoštoly. Ale nedejme se mýlit dnešním dnem - zadek Josefa Luxe jen na jedné židli dlouho nesetrvá. Sledujme spolu politické počasí, jen co se barometr pohne, dá se na pochod i Luxův zadek. Spatříme jej, klidnou sílu, rozvážně se kolébati tam, odkud bude pocházet vládní moc, ať už to bude, kde to bude. Přitom však, divná věc, svým způsobem zůstane jaksi sedět i na té předešlé židli. Takového koaličního partnera stranám, jež nám pijí krev, přejme.

Hanba nad anonymem dumati
6.4.1998    Mladá fronta DNES    str. 06    Názory
    KAREL STEIGERWALD        
Nejprve nám ten anonym ukázala na obrazovce TV Nova. Dál už jde aféra šéfa BIS Vulterina svou cestou. Zmocnil se jí poslanec Bašta, kterého všechny anonymní či přísně tajně vynesené "dokumenty" kromobyčej vzrušují a jemuž se takové zatuchlé materiály pod rukama přímo rodí. I tomuto anonymu přiložil patřičnou vážnost, Komise pro kontrolu BIS jedná, jednat musí i premiér. Vulterinovi nezbývá než být veřejně podezřelým ze zneužívání služebních peněz k soukromým účelům. Žalobcem je anonym. Na sněmovní komisi a státní úřady padá však podezření ještě horší: to se opravdu vážně zabývají anonymním dopisem? Jistě, nic není příjemnějšího lidské přirozenosti než větřit, jakpak je to s tou jeho milenkou? Jmenoval ji plukovníkem? Kolik toho vypil, kdo to zaplatil? Hleďme, hleďme. Ale může ve slušné zemi tuto slídivou zvědavost projevovat úřad? Může poslanec, aniž by se hanbil, veřejně dumat nad anonymem? Baštovu odpověď slyším už teď: Je to v zájmu pravdy, v zájmu vymetení zlořádů... V komunistickém režimu bylo ze stejně farizejských důvodů "orgánům" přímo uloženo anonymem se zabývat. Pod zástěrkou úvahy "však on se soudruh stydí říci pravdu nahlas" šlo samozřejmě o pravý opak - naučit soudruha udávat, a posílit tak nebezpečné prostředí nejistoty, v němž každému jednou mohla být položena výzva: Dokaž, že nejsi čert! Anonym byl velmi tvořivou součástí totalitního prostředí. Myslím, že poslanec Bašta musí tomuto i z vlastní tehdejší zkušenosti rozumět. O to víc zaráží, že ani on anonymy nehází, kam je házet má. Kdo hledá pravdu pomocí anonymu, najde nakonec zas jen stejný pach. Chce-li svobodná společnost odhalovat zlořády, musí užívat jen takové způsoby, které jsou té svobody hodny. Učit občany poučce: piš a nepodepisuj se je hrůzné. Opak musí od úřadů znít: když se nepodepíšeš, já to nebudu číst. Své darebáky umím si najít slušným způsobem.

Odložíme privatizaci dočasně na věčné časy?
19.3.1998    Mladá fronta DNES    str. 12    Názory
    KAREL STEIGERWALD, Autor je publicista        
Jak vládnout? Jedna z odpovědí, které nabízí sociální demokracie, zní: zastavit další privatizaci na deset let. Aniž by se člověk nějak zvlášť socialistů vyptával, umí si představit důvody, které je k této myšlence přivedly: nedostatečná kvalita dosavadních privatizačních procedur, kterou někdo vidí v "rozkradené zemi", jiný zas v "nedostatečné efektivitě privatizace", například proto, že v dosavadní privatizaci "nebyl nalezen kvalitní vlastník". Zkrátka, podstatou úvahy je myšlenka: protože se to "nedělá dobře", odložíme privatizaci o deset let, kdy se "dobře" dělat bude. Není to prý úvaha proti privatizaci, nýbrž proti jejím chybám a nedostatkům. Úvaha zní věrohodně a přesvědčivě, a kdo ji šíří, mohl by vypadat jako uvážlivý a rozumný hospodář. Pokud ovšem tuto úvahu použijeme na sociální demokracii, dojdeme k podobnému závěru: sociální demokracie by se měla na deset let zastavit. Důvod? Jistěže naše sociální demokracie jeví všelijaké nedostatečné parametry, málo například dosud připomíná standardní socialisty západní Evropy, její vztahy k různým zastaralým utopiím nejsou dostatečně jasné, a to včetně vztahu ke komunistům. Zkrátka, protože svou politiku "nedělá dobře", měla by sebe samu odložit o deset let, kdy ji "dobře" dělat bude. Není to úvaha proti socialistům, nýbrž proti jejich chybám a nedostatkům. Socialisté však mají rozum a v žádném případě nebudou svou politiku odkládat na doby, kdy ji budou "dělat dobře". Vědí, že pak by žádná strana už nebyla, že svou stranu mohou budovat pouze "za pochodu", s chybami, bez chyb, dobře, špatně, jak umějí. Stejně tak by našli jen dvě možnosti i v privatizaci, kdyby se opravdu měli, jako vládní strana, rozhodnout: buďto v privatizaci neodkladně pokračovat, nebo být proti ní a zastavit ji. Buďto se postavit k názoru, že soukromé vlastnictví národního hospodářství je nejefektivnější záruka prosperity a svobody, nebo k názoru, že soukromé vlastnictví je krádež. To první zastávají již i západní socialisté, to druhé je do mnoha našich nejen socialistických mozků dodnes vryté jako špína. Výrok "odložit privatizaci o deset let" samozřejmě neznamená odložit privatizaci o deset let. Je to výrok směřovaný k těm, kteří o privatizaci, jako druh "krádeže" nestojí. Tato desetiletá dočasnost má stejný smysl jako dočasný pobyt ruských okupantů: tak dlouho, dokud to udržíme. Socialisté dobře vědí, že nějaké desetileté semináře o tom, jak privatizovat, přinesou výsledky, které by se v praxi osvědčily stejně tak dobře či špatně jako to, co se již dnes používá. To jest, někdy ano, jindy ne. Privatizace celého národního hospodářství je proces zcela neznámý, obtížně plánovatelný, s neodhadnutelnými a nechtěnými průvodními zplodinami. I laik jistě například pochopí, že tak masivní přesuny majetku od státu směrem k chudému obyvatelstvu nutně musí znamenat, že se bude také krást, zvlášť v zemi, kde se krádež po čtyřiceti letech neúcty k vlastnictví stala bezmála národní ctí. Tím laik samozřejmě neříká, že se krást má či že se krádež nemá stíhat. Jde o to, kolik a jak kdo ukradl a kdy a jak je potrestán. Všeobecné pokřiky typu "rozkradená země" nemají jiný smysl než politický zničit svého odpůrce - a případní zloději se jim mohou jen smát. Za takový abstraktní halas své krádeže lehce skryjí, zejména jsou-li ta obviňování často nesmyslná a nevěcná. Socialisté by měli jasně zjevit své úmysly: chtějí dál privatizovat, či chtějí privatizaci utopit v nekonečném mudrování? A chtějí-li privatizovat, měli by vědět, že ani jejich privatizace by nedopadla lépe než ta dosavadní, že i ona bude přinášet vedlejší efekty, zejména dokud se nepustí do zcela věcných rozborů toho, co a jak se doposud stalo, a dokud se nezačnou s dosavadními privatizátory předhánět v konkrétních návrzích, jak to či ono v privatizaci zlepšit, opravit a zdokonalit. Kdo z politiků chce ve volbách dobře uspět, musí ukázat věcný rozbor toho, co se dosud stalo, a své vlastní návrhy, jak hodlá pokračovat. Platí to samozřejmě nejen pro socialisty, nýbrž i pro pravicové strany. Povšechná volební hesla o blahobytu či lidskosti nebo o vytunelované zemi na tyto problémy nijak neodpovídají. Anebo použijeme socialistický recept: tato společnost není ještě dost dokonalá na to, aby byla. Tak ji na deset let, než se zlepší, někam odložme.

Finance KSČ: čtyřicetiletý sponzorský zábor
21.2.1998    Mladá fronta DNES    str. 14    Názory
    KAREL STEIGERWALD, Autor je publicista        
Pro některé občany jsou sponzorské aféry hrůzným příkladem chamtivé nemorálnosti politických šíbrů a celkového zbídačení veřejných poměrů, pro jiné nepříjemnou, nicméně běžnou havárií demokratického systému, která na jeho fungování nemá žádný významný vliv. K prvním patří především odpůrci demokracie a příznivci těch stran, které právě teď podobná havárie nepostihla, k druhým pak lidé, kteří jsou schopni přijmout skeptické vědomí, že financování politických stran nemá žádné správné řešení, že má řešení mnohá, všechna s přednostmi i nedostatky a že ty nedostatky čas od času zlámou některým politikům vaz. Protože patřím k těm druhým, připomenu, jak to všechno v sametovém začátku bylo. V roce 1990 existovala mamutí a nesmírně bohatá násilnická všestrana komunistů - po jejím boku pak ponížené filiálky, strana lidová a socialistická. Tyto tři formace vlastnily majetek, budovy, státní podpory, členské příspěvky, deníky, komunisté z toho nejvíc, filiálky méně. Jejich majetek byl velký sponzorský nikoliv dar, nýbrž zábor. Skládali jsme se na něj čtyřicet let a ta firma si jej uzmula sama. To je prosím skandál skandálů, ale jaksi, Bůh nám odpusť, zvykli jsme si na něj. Vedle bohatých komunistů začaly po listopadu 1989 vznikat první skutečné strany politické, usilující o vybudování demokracie. Neměly ovšem nic, ani majetek, ani budovy, jen nadšení a nezkušenost. Politický zápas prvního roku se jmenoval: převléknou se komunisté do nějakého modernějšího roucha a podrží si v této zemi veškerou moc, nebo ne? Zůstat u moci se komunistům, může už dnes historik zaznamenat, až na bravurní přeskoky jednotlivců nepodařilo. Podařilo se jim však zachovat si bohatou stranu, přes všechny majetkové konfiskace dodnes bohatší než nově vzniklé demokratické strany dohromady. Historik zaznamená zvláštní "sametový" paradox: komunistické hnutí bylo prohlášeno za zločinné a zavrženíhodné, komunistická strana zůstala firmou zámožnou, aniž by se byť symbolicky komunistického učení zřekla. Její filiálka "lidovci" dopadla lépe: majetek jí zůstal a strana se úspěšně vymanila z národněfrontové minulosti a včlenila do demokratického systému. Filiálka "socialisté" dopadla ještě lépe: politikou se již namáhat nemusí, protože je o ni neměřitelný zájem, zato majetek jí zůstal pěkný. Myslím, že tato "sametová" a do nebe volající nespravedlnost, tato nerovnoprávnost startovní čáry roku 1990 vedla nově vzniklé nemajetné politické strany k poněkud lehkomyslnější sebeobraně před komunistickým boháčem - ta sebeobrana se jmenuje financování a podpora politických stran. V první euforické polistopadové vlně dostalo se demokratickým silám podpory z demokratických zemí - auta, faxy, peníze, rady, studijní pobyty atd. atd... Tato podpora byla nutná (připomeňme, že mnohý nový politik vlastnil jen maturitní oblek, v němž vyrážel do politiky), brala se chaoticky, se špatnou evidencí, s amatérským účetnictvím, bezpochyby i od všelijakých podivných osob, jak to odpovídalo euforii doby. Později se takové dary začaly jevit sofistikovaněji: je to ještě podpora nově vznikající demokracie, či je to už nepřípustný úplatek politickému činiteli? Doplatil na to tenkrát politik Čermák s mercedesem bratrů Helbigů - na rozdíl od mnoha jiných držitelů mercedesů od bratrů včas tuto změnu veřejného mínění nevystihl a z daru pro demokracii stal se nepříjemný skandál politického činitele. V celé té škále dnešních sponzorských afér mě - od tehdy až dodnes - nejvíc rozčiluje to do nebe volající: co jsou mrtví sponzoři a Panenské ostrovy či Palmeho nadace proti té ohromné materiální zbroji, tomu sponzorskému záboru, který zůstal z dob totalitního systému v rukou komunistů? Učinil si někdy někdo v majetku komunistů a přilehlých filiálek opravdu jasno? Nechci touto poznámkou jakkoliv omlouvat finanční skandály chudých politických stran, však si je dosyta odskáčou, myslím jen, že se stát musely, že mají svou logiku a v důsledku přispějí ke zpřesnění politických návyků. Nejsou nijak překvapující a ani nemusí nikoho děsit: kdo si po pádu totalitního mocipána nechá toho mocipána nespravedlivě v plné zbroji, tomu bezpochyby povolí "pevné mravní náhledy" a snadno přijde na nebezpečnou myšlenku, v politických kruzích koneckonců dost oblíbenou, že účel světí prostředky. Světící účel byl tento: pomoci své straně. Zpráva o tom, že by si některý politik nacpal sponzorské peníze do vlastní kapsy, zatím nepřišla. Komu tento rozměr sponzorských afér není jasný, ať si prohlédne komunistický palác v ulici Politických vězňů a pak se jde zeptat do ODS ve Sněmovní ulici, kolik platí nájem. Počítejme s tím, že i v budoucnu se budou sponzorské skandály objevovat. Snad v menší míře, snad s menším rachotem, ale o to s větším důsledkem. Že budou, nepotěší, ale nemusí také nikoho zvlášť mrzet. Vzpomeňme si na huronský smích komunistických vůdců, cože je to za hnusnou zemi, ta Amerika, když musí odstoupit prezident Nixon. Rozhodně je lidštější země, v níž se čas od času musí poděkovat i prezident, než země plná kamenných ksichtů, které pravdu neřekly nikdy.

Kol jednoho stolu - děti jedné české mámy
19.2.1998    Mladá fronta DNES    str. 12    Názory
    KAREL STEIGERWALD, Autor je publicista        
Jako lék na současnou nemoc české politiky začíná se stále častěji a z nejrůznějších stran, Hradem počínaje, vládou a politiky opozičními konče, nabízet jakýsi "nový styl", který se vágně charakterizuje jako politika nekonfrontační, antiideologická, konečně zodpovědná, cosi jako "pojďme, chlapi, sedneme si k jednomu stolu a dáme hlavy dohromady". Říká se při té příležitosti, že končí dělení "pravé - levé", že nastává éra "věcného řešení" problémů. Zbývá už jen, aby někdo přidal slavnou Havlovu repliku ze Zahradní slavnosti: Všichni jsme z jedný český mámy. Tato verbální selanka má být lékem na "znechucení z politiky", lékem proti "úpadku politických stran" a proti apatii, kterou projevují voliči. Je ovšem velmi obtížné představit si, co ten "nový styl" má vlastně znamenat. Banky privatizovat, či ne, zvýšit daně, snížit daně, celní přirážka, celní nepřirážka? Více státu, méně státu? Školné ano, školné ne? Dát církvi majetek, nedat církvi majetek? Kdo na tyto otázky dokáže odpovědět "nekonfrontačně" či "antiideologicky"? Mohu snad banku prodat a neprodat? Angličané říkají: Koláč buď máš, nebo jíš. Budu rád, když si toto přísloví ti politici, kteří touží po "nekonfrontační" politice, promyslí. Možná pak přijdou na to, že politika i nadále bude hlavně konfrontací, střetáváním různých pohledů, názorů a představ a že to bude střetávání přirozeně tak rozporné, jak rozporný je život sám. A přirozeně ideologické, ať už to slovo kdo nesnáší, či snáší. Konflikt není jen tam, kde má někdo na svůj jeden názor monopol, což není naštěstí náš případ. Ostatně se těším, až si sednou "nekonfrontační" politici z pravice a levice ke svému chlapáckému stolu - nejpozději u druhého politického tématu se musí buďto neshodnout, nebo si vůbec nic nemyslet, nebo si myslet cokoliv, což se začasté už dnes děje. Pěkným králem "nekonfrontační slušnosti" je Josef Lux, jenž si touto líbivou rétorikou zvyšuje koaliční potenciál, ale upadá též do podezření, že má chuť uzavřít dohody o čemkoliv bezmála s kýmkoli. Aby té chuti dal pěknější kabátek, říká: Volič to určí. Jako by politická strana byla praporek, jímž volič sem tam zmítá. Jako by předseda Lux nečetl ve své bibli: Vaše řeč budiž ano ano, ne ne. Proč se nám tedy tolik "nová dělná nekonfrontační" politika doporučuje? Myslím, že příčiny jsou dvě. Jednak jsou strany "tlačeny do houfu" obavami ze sponzorských džinů, které si samy odšpuntovaly, a rády by se teď za cosi "nekonfrontačního" skryly. Za druhé skutečně existuje nepřehlédnutelné "znechucení" z politiky. Ale jeho příčinou není politika konfrontační, nýbrž politika hloupá a nicotná. Konfrontační neznamená neslušné, zatímco "nekonfrontační" neznamená vždy slušné, nýbrž někdy blátivé. Již nejméně dva roky nevede se žádný vážný politický zápas o témata, která jsou pro život občanů důležitá, vede se hádanice o nicotné bezvýznamnosti, mediální skandálky a do této konfrontace vniká z různých směrů příliš mnoho špinavostí, úskoků a směšných osobních faulů. Důkladnost poctivé práce napravo ani nalevo nevidět. Důsledkem je, že státní stroj mele jaksi naprázdno. Ano, strany se přestaly zajímat o stát a zvýšeným zájmem o svou vlastní existenci tu existenci ohrožují. Tento úpadek politického života se neodstraní žádným bájením o "nekonfrontační politice", nýbrž pravým opakem: strany se vrátí k důležitým politickým tématům a o tato témata se budou tvrdě rvát. Máme partaje, které chtějí "více státu" či "stát pečující", proti stranám, které chtějí "méně státu". Strany, které akcentují "sociální práva" proti stranám s "občanskými svobodami". Jedni slibují bohatý stát pečující o chudé občany, druzí opak. Na svá témata se však pořádně nepřipravují, zamlžují je hloupostmi a marginálními poťouchlostmi. Svá stanoviska hájí nedbale a často nepoctivě, ačkoliv tyto dva rozdílné a mnohdy zásadně protichůdné pohledy na stát za tvrdou konfrontaci jistě stojí. Pro pořádek ještě připomenu, že ve hře Zahradní slavnost myslel Václav Havel výrok "Všichni jsme z jedný český mámy" jako výrok žoviální, nivelizující hodnoty a zápas o ně. "Nekonfrontační politika" je cosi podobného.

Imunitu poslancům, víno do kádí, mince lidu!
14.2.1998    Mladá fronta DNES    str. 12    Názory
    KAREL STEIGERWALD, Autor je publicista        
V občanské výchově, možná, by nám odpověděli: Imunita chrání svobodu politického života. Proto ji poslanci mají, aby za nás mohli svobodně politicky myslet, a dopouštět se tak rozvoje demokracie. Občan, politicky méně vychovaný, si ihned pomyslí, že imunita slouží k tomu, aby poslanci mohli za volantem chlastat, v marném zápase alkoholu s vůlí otloukat kolemstojící auta, a dopouštět se tak zesměšňování demokratické instituce, v níž berou plat. Jindy se občan totiž s imunitou nesetká, žádný jiný její projev či účinek nevidí. Trapnost těchto periodicky se opakujících příhod nahlížejí již i někteří poslanci, snad abstinenti. Pokoušejí se o změnu zákona v tom smyslu, že by napařený zákonodárce výsad imunity ne tak zcela užíval. Nemají však úspěch, láska většiny zákonodárců nikoliv snad k alkoholu za volantem, nýbrž k ochraně svobody převažuje nad trapností alkoholických scének na ulici. Vzniká komický konflikt velkého s malým: je třeba chránit politické svobody poslanců, nebo svobodu střízlivých občanů před opilými poslanci? Opilý poslanec zastává ty svobody, mává průkazem, přejetý chodec má opačný názor. Ke klidu a kultivovanosti této diskuse přispívá, že zatím žádný poslanec ještě krom sebe nikoho nepřejel. Bude však hůř, hlas lůzy se pak ozve a preference zas klesnou. Imunita je jedním z raných demokratických návyků, o němž se jaksi automaticky má za to, že je správný. Vznikla v dobách politických zápasů mezi monarchiemi a konstitucí jako užitečná zvýšená ochrana volených zástupců před mocí a zvůlí úřadů vzpomeňme si na tehdejší poměry, kdy pánové čas od času parlament i rozehnali, to se imunita jistě šikla a měla tak říkajíc roli pokrokovou. Před kým však imunita poslance chrání dnes? Pokud dnes skutečně existuje něco takového, před čím imunita musí chránit poslancovu svobodu, musím se okamžitě znepokojit i já, občan, který jsem bez imunity. Což nemám sám všechna politická práva, všechny svobody šířit své přesvědčení, nemám ústavu, nemám zákony, nemám Listinu lidských práv, nejsem na tom ve věci svobody stejně jako poslanec? Má-li on důvod zvýšené ochrany svých svobod imunitou, musím se já znepokojeně ptát: Mé svobody jsou chráněny nějakým nižším způsobem? To je pak třeba rychle zjednat nápravu, neboť oba ve svobodách jsme si rovni: občan poslanec i občan já. Ale není tomu tak, naše svobody jsou vskutku stejné a stejně chráněné. Však také co tato republika stojí, žádný poslanec nepoužil imunity k tomu účelu, k němuž kdysi vznikla: k ochraně své politické svobody, všichni jen k ochraně hladiny alkoholu v krvi. A kdyby také použil, byl by to špatný signál a nutil by nás hned k nápravě, protože cos nesvobodného bylo by v takovém jevu. Imunita je prostě výsada z dob výsad a demokratická země má jen dvě možnosti, jak svobodu chránit: udělit imunitu všem občanům (jestli ji potřebují), nebo ji jako zbytečnou a nepotřebnou zrušit. Poté, co se některým poslancům nepodařilo imunitu omezit, navrhuji jim odvážnější krok: zrušte ji. Je to věc archaická, bez praktického významu, svobodného státu nedůstojná. Však z ní také pochází jen hanba. Ale pozor, změnu zákona prosadíte jen ve chvíli, kdy známé násosky nebudou ve sněmovně přítomny. Imunita není však sama, takových zpráv z dávných královských časů známe víc: nedávno zrušené hanobení hlavy státu, královský návyk udílet po korunovaci hromadné milosti pachatelům či boží úradek udílet amnestii kdykoliv komukoli. Připomněl bych i zvyk chovat neuvěřitelné množství státních tajemství, pocházející z dob, kdy státní záležitosti probíral panovník v zadní tajné komoře přímo s Hospodinem. Pochválit se však můžeme: zvyk rozhazovat lidu drobné mince a plnit kašny vínem při narození následníka v ústavním pořádku nemáme. A to už je nějaký pokrok.

Kudlanky nábožné českého politického hřiště
10.2.1998    Mladá fronta DNES    str. 12    Názory
    KAREL STEIGERWALD, Autor je publicista        
Co vlastně nejhoršího přinesla poslední sezona? Ustanovilo se za běžný mrav toto: stále větší počet politických předáků předstupuje před veřejnost se stále větším počtem skoro kriminálních či přímo kriminálních obvinění jiných politických předáků. Lidé i novináři se těchto obvinění chápou (jak by ne), všelijak je došetřují, rozvíjejí a obohacují způsobem jednou příšerným, podruhé zajímavým, či dokonce inspirativním. Veřejná voličská fóra, hospodami počínaje a stránkami novin konče, docházejí pak k závěrům, rozsudkům a odsudkům, které se, takto veřejně ošetřeny, vracejí do politického života, tentokrát již jako domnělá "holá skutečnost", s níž se dále zničujícím způsobem pracuje. Povšechně se tomu pak říká "blbá nálada", "úpadek politické kultury", "ztráta důvěry v demokratické instituce". Aby ne. Příčinou toho úpadku však není skutečnost, že někteří politici či strany kradli, lhali a podváděli. Každý soudný občan ví, že i politici čas od času kradou, lžou a podvádějí. To ještě není úpadek politiky, to je havárie u lidského plemene obvyklá. Úpadek politiky je, že z celého tohoto procesu objasňování lumpáren jsou takřka vyřazeny orgány činné v trestním řízení a soudy. Politici se na ně se svými objevy neobracejí, jdou raději "před lid", a dávají mu tím větší vážnost než soudům, jako by lid byl vyšetřovatel a soudce. Ba co hůř, policie sama do těchto rozjetých případů naskakuje velmi liknavě, bez zvýšeného zájmu a často ani nenaskočí. Řeknu s jistou skeptickou lítostí: chybou není, že se krade, chybou je, že krádeže řeší politická ulice, nikoliv soudci. Politické ulici nelze nic vyčítat, je její nejvyšší svobodou se o tyto aféry zajímat a dělat z nich takové závěry, jaké dovede. Vina padá na politické předáky, potažmo pak na policii a soudy. Jen namátkou: co to vlastně na sebe veřejně přiznal pan Kolek? Že podplatil partaj, aby měl v privatizaci nějakou výsadu, nebo se snaží vypáčit z partaje dva miliony, které jí kdysi z nadšení dal? Zkoumá už Kolka a ODA státní zástupce, nebo hodlá věc zase přenechat veřejnému mínění, které ODA buďto odpustí, či ji zatratí? Veřejné mínění mělo by mít k ruce výsledek nějakého policejního vyšetřování a nějaký soudní nález. Podobně nejasných případů zná však každý dost. Znamená to jediné poučení: běž na veřejnost a řekni si tam, co se ti hodí, riziko malé, výhody velké. Obviň koho myslíš. Pohybuj se dovedně v šeru domněnek, náznaků a podezření. Někdo ti uvěří, někdo ne. Žádný koncesovaný orgán s dostatečnou důvěrou veřejnosti terén toho obvinění nevykolíkuje, rozpřáhnout se můžeš, kam chceš. Stěhování konta ODS za pomoci neznámých informátorů ze Švýcarska do Rakouska, na Slovensko či do Lucemburska, pochopitelně mění vážné obvinění v obvyklou českou komedii se smutným koncem: jakýkoliv výsledek policejního pátrání přijme veřejnost s nedůvěrou. Aby ne, žalobcem je po našem ten, kdo u toho byl! O senzační Klausově švýcarské vile máme jednu jistotu: vybuchla jak šrapnel, dál už o ní neuslyšíme nikdy nic. Byla, nebyla, její cena je v tom výbuchu. Nastává bitva fantomů a v pozadí se dobře baví především darebáci. Jim tato neschopnost vtisknout rodícím se demokratickým návykům dostatečně racionální ráz prospívá nejvíc. V takovém chaosu, to se to darebačí! Naučili nás tomu politici sami. Připomenu zapomenuté aférky s BIS. Místopředseda vlády žaluje veřejnosti: Sledují mě tajné služby. Čeká asi co? Že to veřejnost vyšetří? Že rozhodne? Já, veřejnost, říkám: Bože můj, vždyť ty jsi toho sledování jako místopředseda vlády málem šéf. Na sebe žaluješ! Jak jsi to napravoval? Co ti k tomu řekla tvoje vláda? Tutlá ten strašný čin? Dals to policii, má to už soudce? Nevzali to, nevěříš jim? Pak vystup z koalice, z vlády a přijď to veřejnosti říci! To bychom se za tebe postavili vší silou. Místopředsedovi však jeho nebezpečná trapnost prošla. Jaký div, že ji po čase nevynalézavě okopíruje další místopředseda a do třetice i předseda opoziční, který přidá i argument: Jsem už třetí! Ale co ta ubohost dokumentů z Kalvodova, Luxova i Zemanova kufříčku? Příliš velké množství politiků vyhlíží dnes jak kudlanky nábožné: tváří se svatě, znepřáteleným kolegům však po kopulaci radostně ukusují hlavy, jako by si byli jisti, že sami žádnou nemají. Jakpak asi budou, v tomto žravém prostředí, dál vládnout? Jak bude v zemi panovat síla faktů, důvěra v policii a důvěra v soudce? Jak se bude rozmáhat pocit bezpečí a jistota, že spravedlnost je tu s námi? Kdo by chtěl více důvěry v demokracii, měl by očekávat méně lehkomyslných veřejných obvinění, o to však víc věcných policejních vyšetřování, rozsudků a politických postav v kriminále. Stranám si věř nevěř, jak kdo, bezpečí ti přináší policie a soud. Nadějnou otázkou je, zda se fantomy rychle promění ve fakta, či zda si kudlanky nadále budou ukusovat hlavy, které nemají.
