Přehled zpráv
Měla babka...	?
	26.6.2014	Mladá fronta DNES ~ str. 12 ~ Názory	
		Karel Steigerwald	
Před válkou	?
	25.6.2014	Mladá fronta DNES ~ str. 08 ~ Názory	
		Karel Steigerwald	
Stát a občané	?
	21.6.2014	Mladá fronta DNES ~ str. 10 ~ Názory	
		Karel Steigerwald	
Jeden vyhazuje za klavíry, druzí si dají maličké odměny	?
	19.6.2014	Mladá fronta DNES ~ str. 12 ~ Názory	
		KAREL STEIGERWALD	
Už se udávají	?
	18.6.2014	Mladá fronta DNES ~ str. 08 ~ Názory	
		Karel Steigerwald	
Zeď Otce vlasti a Matka vlasti Libuše či Bohdalová	?
	17.6.2014	Mladá fronta DNES ~ str. 08 ~ Názory	
		KAREL STEIGERWALD	
Šetřete na kultuře, abyste mohli jinde plýtvat	?
	13.6.2014	Mladá fronta DNES ~ str. 10 ~ Názory	
		Karel Steigerwald	
Proč kultura?	?
	11.6.2014	Mladá fronta DNES ~ str. 08 ~ Názory	
		Karel Steigerwald	
Pravice mizí	?
	9.6.2014	Mladá fronta DNES ~ str. 08 ~ Názory	
		Karel Steigerwald	
Pokuta za Babiše má mnoho řešení	?
	5.6.2014	Mladá fronta DNES ~ str. 12 ~ Názory	
		KAREL STEIGERWALD	
O Hitlerovi	?
	3.6.2014	Mladá fronta DNES ~ str. 08 ~ Názory	
		Karel Steigerwald	
Ne“ v ANO	?
	2.6.2014	Mladá fronta DNES ~ str. 08 ~ Názory	
		Karel Steigerwald	
Zákon o státním dluhu uklidní, ale útraty nezkrotí	?
	29.5.2014	Mladá fronta DNES ~ str. 12 ~ Názory	
		KAREL STEIGERWALD	
Volební krach	?
	27.5.2014	Mladá fronta DNES ~ str. 10 ~ Názory	
		Karel Steigerwald	
Tlach z Hradu	?
	19.5.2014	Mladá fronta DNES ~ str. 10 ~ Názory	
		Karel Steigerwald	
Slunce vyjde	?
	17.5.2014	Mladá fronta DNES ~ str. 10 ~ Názory	
		Karel Steigerwald	
Bůh odměnil Halíka, Paroubek se odměnil sám	?
	15.5.2014	Mladá fronta DNES ~ str. 12 ~ Názory	
		KAREL STEIGERWALD	
Stropnický se přimotal tam, kde snad být nechce	?
	14.5.2014	Mladá fronta DNES ~ str. 10 ~ Názory	
		KAREL STEIGERWALD	
Ničím nerušený vývoj narkomana ve vraha	?
	7.5.2014	Mladá fronta DNES ~ str. 11 ~ Názory	
		Karel Steigerwald	
Čeští antisemité jsou zvlášť zasmrádlé zjevy	?
	6.5.2014	Mladá fronta DNES ~ str. 11 ~ Názory	
		Karel Steigerwald	
Sto dní u moci	?
	5.5.2014	Mladá fronta DNES ~ str. 08 ~ Názory	
		Karel Steigerwald	
Gross bez viny	?
	29.4.2014	Mladá fronta DNES ~ str. 10 ~ Názory	
		Karel Steigerwald	
Putin půjde až tam, kam to půjde. Most nemost	?
	26.4.2014	Mladá fronta DNES ~ str. 10 ~ Názory	
		KAREL STEIGERWALD	
Přiznej se!	?
	23.4.2014	Mladá fronta DNES ~ str. 10 ~ Názory	
		Karel Steigerwald	
Gymnázia versus základky: další rovnostářská etuda	?
	22.4.2014	Mladá fronta DNES ~ str. 14 ~ Názory	
		KAREL STEIGERWALD	
Nádraží a my	?
	17.4.2014	Mladá fronta DNES ~ str. 12 ~ Názory	
		Karel Steigerwald	
Kapka japonské krve	?
	16.4.2014	Mladá fronta DNES ~ str. 11 ~ Názory	
		Karel Steigerwald	
Moc důstojníků, nebo málo vojínů	?
	15.4.2014	Mladá fronta DNES ~ str. 11 ~ Názory	
		Karel Steigerwald	
Vejce na dluh	?
	14.4.2014	Mladá fronta DNES ~ str. 08 ~ Názory	
		Karel Steigerwald	
Výbuch 1914 Národní divadlo, Švejk, poslední chvíle lidstva a my	?
	10.4.2014	Mladá fronta DNES ~ str. 12 ~ Názory	
		Karel Steigerwald	
Kdo dnes Rusy nezastaví, bude zítra sám na řadě	?
	8.4.2014	Mladá fronta DNES ~ str. 11 ~ Názory	
		Karel Steigerwald	
Kauzy a protikauzy	?
	7.4.2014	Mladá fronta DNES ~ str. 10 ~ Názory	
		Karel Steigerwald	
Nehodnoťte Hitlera jednostranně	?
	3.4.2014	Mladá fronta DNES ~ str. 12 ~ Názory	
		Karel Steigerwald	
Bianko volby	?
	1.4.2014	Mladá fronta DNES ~ str. 10 ~ Názory	
		Karel Steigerwald	
Návštěva Karla Marxe v Haiku	?
	29.3.2014	Mladá fronta DNES ~ str. 10 ~ Názory	
		Karel Steigerwald	
Smradlavé kuličky sociální demokracie do restitucí vržené...	?
	27.3.2014	Mladá fronta DNES ~ str. 11 ~ Názory	
		Karel Steigerwald	
Smutné výročí	?
	24.3.2014	Mladá fronta DNES ~ str. 08 ~ Názory	
		Karel Steigerwald	
Udělej něco z ničeho. Uměla i to	?
	22.3.2014	Mladá fronta DNES ~ str. 10 ~ Názory	
		Karel Steigerwald	
Rusové jsou hrozba. Víc se ale bojme domácích zrádců	?
	21.3.2014	Mladá fronta DNES ~ str. 11 ~ Názory	
		Karel Steigerwald	
Sněmovna vyrábí  vyšetřovací komise ve velkém	?
	19.3.2014	Mladá fronta DNES ~ str. 11 ~ Názory	
		Karel Steigerwald	
Norimberk, Votze, okupace	?
	15.3.2014	Mladá fronta DNES ~ str. 10 ~ Názory	
		Karel Steigerwald	
NATO? Ano	?
	12.3.2014	Mladá fronta DNES ~ str. 10 ~ Názory	
		Karel Steigerwald	
Mosty? To ne	?
	10.3.2014	Mladá fronta DNES ~ str. 08 ~ Názory	
		Karel Steigerwald	
Imperialisti s holým zadkem	?
	8.3.2014	Mladá fronta DNES ~ str. 10 ~ Názory	
		Karel Steigerwald	
Kdo co zavinil	?
	5.3.2014	Mladá fronta DNES ~ str. 10 ~ Názory	
		Karel Steigerwald	
I komunisti jsou pátá kolona	?
	1.3.2014	Mladá fronta DNES ~ str. 10 ~ Názory	
		Karel Steigerwald	
Trafiky na Hradě králů pro tři party Zemanových přátel	?
	28.2.2014	Mladá fronta DNES ~ str. 10 ~ Názory	
		Karel Steigerwald	
Prezident Zeman ve Štrasburku: kritik přehmatů	?
	27.2.2014	Mladá fronta DNES ~ str. 13 ~ Názory	
		Karel Steigerwald	
Škatule zas jinak	?
	26.2.2014	Mladá fronta DNES ~ str. 10 ~ Názory	
		Karel Steigerwald	
Šperky a kabelky	?
	21.2.2014	Mladá fronta DNES ~ str. 12 ~ Názory	
		Karel Steigerwald	
Semelová na Mars? Sobotka s tím nepočítá	?
	20.2.2014	Mladá fronta DNES ~ str. 13 ~ Názory	
		Karel Steigerwald	
Sliby a důvěra	?
	19.2.2014	Mladá fronta DNES ~ str. 12 ~ Názory	
		Karel Steigerwald	
To bylo tenkrát, za očisty státu	?
	15.2.2014	Mladá fronta DNES ~ str. 12 ~ Názory	
		Karel Steigerwald	
Obvinění	?
	13.2.2014	Mladá fronta DNES ~ str. 12 ~ Názory	
		Karel Steigerwald	
Zrušení lustráku neprošlo. Ale nikdo se ho nebojí	?
	12.2.2014	Mladá fronta DNES ~ str. 12 ~ Názory	
		Karel Steigerwald	
Krásná slova	?
	11.2.2014	Mladá fronta DNES ~ str. 12 ~ Názory	
		Karel Steigerwald	
Mění se situace, pro Kellera i Zaorálka	?
	7.2.2014	Mladá fronta DNES ~ str. 13 ~ Názory	
		Karel Steigerwald	
Případ Svoboda, vážné téma pro vládnutí	?
	6.2.2014	Mladá fronta DNES ~ str. 13 ~ Názory	
		Karel Steigerwald	
Zánik divadla	?
	4.2.2014	Mladá fronta DNES ~ str. 10 ~ Názory	
		Karel Steigerwald	
Politika je zhouba kultury	?
	1.2.2014	Mladá fronta DNES ~ str. 10 ~ Názory	
		Karel Steigerwald	
Hádejte, kdo vyhrává střet porsche a jaguaru se zákonem?	?
	30.1.2014	Mladá fronta DNES ~ str. 13 ~ Názory	
		Karel Steigerwald	
Skříň s maléry	?
	28.1.2014	Mladá fronta DNES ~ str. 10 ~ Názory	
		Karel Steigerwald	
Zase Kocourkov	?
	23.1.2014	Mladá fronta DNES ~ str. 10 ~ Názory	
		Karel Steigerwald	
Prezident, jeho profesoři a veřejnost	?
	22.1.2014	Mladá fronta DNES ~ str. 10 ~ Názory	
		Karel Steigerwald	
Haiku	?
	21.1.2014	Mladá fronta DNES ~ str. 10 ~ Názory	
		Karla Steigerwalda	
Restart ODS?	?
	20.1.2014	Mladá fronta DNES ~ str. 08 ~ Názory	
		Karel Steigerwald	
Máme premiéra	?
	18.1.2014	Mladá fronta DNES ~ str. 10 ~ Názory	
		Karel Steigerwald	
Máme premiéra	?
	18.1.2014	Mladá fronta DNES ~ str. 10 ~ Názory	
		Karel Steigerwald	
Monstrprocesy	?
	16.1.2014	Mladá fronta DNES ~ str. 12 ~ Názory	
		Karel Steigerwald	
Impresário	?
	13.1.2014	Mladá fronta DNES ~ str. 08 ~ Názory	
		Karel Steigerwald	
Na glóbusu jeden prezident	?
	11.1.2014	Mladá fronta DNES ~ str. 10 ~ Názory	
		Karel Steigerwald	
O úřednících	?
	9.1.2014	Mladá fronta DNES ~ str. 12 ~ Názory	
		Karel Steigerwald	
Podepsali	?
	7.1.2014	Mladá fronta DNES ~ str. 10 ~ Názory	
		Karel Steigerwald	
Nabádal a peskoval. Máme čekat další projevy?	?
	6.1.2014	Mladá fronta DNES ~ str. 09 ~ Názory	
		Karel Steigerwald	
Haiku Karla Steigerwalda	?
	4.1.2014	Mladá fronta DNES ~ str. 10 ~ Názory	
		Karel Steigerwalda	
Jeho práva	?
	3.1.2014	Mladá fronta DNES ~ str. 10 ~ Názory	
		Karel Steigerwald	
Kusejr, tunel Blanka a nový rok	?
	28.12.2013	Mladá fronta DNES ~ str. 10 ~ Názory	
		Karel Steigerwald	
Já, prezident	?
	27.12.2013	Mladá fronta DNES ~ str. 12 ~ Názory	
		Karel Steigerwald	
Plýtvání ekoministerstva: zájem o ptáky a bobry	?
	20.12.2013	Mladá fronta DNES ~ str. 10 ~ Názory	
		Karel Steigerwald	
Pád koalice?	?
	19.12.2013	Mladá fronta DNES ~ str. 10 ~ Názory	
		Karel Steigerwald	
Změnu nečekejte	?
	16.12.2013	Mladá fronta DNES ~ str. 10 ~ Názory	
		Karel Steigerwald	
Haiku Karla Steigerwalda	?
	14.12.2013	Mladá fronta DNES ~ str. 10 ~ Názory	
		Karel Steigerwalda	
Je téměř hotovo	?
	9.12.2013	Mladá fronta DNES ~ str. 11 ~ Názory	
		Karel Steigerwald	
O vládě	?
	5.12.2013	Mladá fronta DNES ~ str. 14 ~ Názory	
		Karel Steigerwald	
Konec perzekuce esesáctví	?
	30.11.2013	Mladá fronta DNES ~ str. 10 ~ Názory	
		Karel Steigerwald	
Vznik Sněmovny	?
	28.11.2013	Mladá fronta DNES ~ str. 14 ~ Názory	
		Karel Steigerwald	
Nové větry, nové proudy, staronové problémy	?
	26.11.2013	Mladá fronta DNES ~ str. 11 ~ Názory	
		Karel Steigerwald	
Cesta na dno: státní bankrot	?
	23.11.2013	Mladá fronta DNES ~ str. 10 ~ Názory	
		Karla Steigerwald	
Mafie popravuje	?
	22.11.2013	Mladá fronta DNES ~ str. 10 ~ Názory	
		Karel Steigerwald	
Medaile a čest	?
	19.11.2013	Mladá fronta DNES ~ str. 10 ~ Názory	
		Karel Steigerwald	
Nagyová, láska z kanceláře	?
	16.11.2013	Mladá fronta DNES ~ str. 10 ~ Názory	
		Karel Steigerwald	
Nečasiáda	?
	15.11.2013	Mladá fronta DNES ~ str. 10 ~ Názory	
		Karel Steigerwald	
Tak ho tedy pustili. Ale důležité je, co bude dál	?
	12.11.2013	Mladá fronta DNES ~ str. 11 ~ Názory	
		Karel Steigerwald	
Slepci a nestrany	?
	8.11.2013	Mladá fronta DNES ~ str. 10 ~ Názory	
		Karel Steigerwald	
Sobotka a lustráti:	?
	5.11.2013	Mladá fronta DNES ~ str. 10 ~ Názory	
		Karla Steigerwalda	
Lapli dinosaura	?
	2.11.2013	Mladá fronta DNES ~ str. 10 ~ Názory	
		Karel Steigerwald	
Poslanci a Nečas: soud rozhodl, otázky trvají dál	?
	1.11.2013	Mladá fronta DNES ~ str. 10 ~ Názory	
		KAREL STEIGERWALD	
Rudá záře nezáří. Demokracie se bránit umí. Někdy	?
	31.10.2013	Mladá fronta DNES ~ str. 11 ~ Názory	
		Karel Steigerwald	
Pouhý den poté...	?
	29.10.2013	Mladá fronta DNES ~ str. 14 ~ Názory	
		Karel Steigerwald	
Neurážej majestát. Urazí se sám	?
	26.10.2013	Mladá fronta DNES ~ str. 10 ~ Názory	
		Karel Steigerwald	
Ideje nekončí	?
	25.10.2013	Mladá fronta DNES ~ str. 10 ~ Názory	
		Karel Steigerwald	
Východ, Západ?	?
	24.10.2013	Mladá fronta DNES ~ str. 16 ~ Názory	
		Karel Steigerwald	
Aféry a volby	?
	22.10.2013	Mladá fronta DNES ~ str. 10 ~ Názory	
		Karel Steigerwald	
Strejdulové jdou do voleb	?
	19.10.2013	Mladá fronta DNES ~ str. 10 ~ Názory	
		Karel Steigerwald	
Duchaprázdno	?
	17.10.2013	Mladá fronta DNES ~ str. 14 ~ Názory	
		Karel Steigerwald	
Volby bez cíle	?
	9.10.2013	Mladá fronta DNES ~ str. 10 ~ Názory	
		Karel Steigerwald	
Tragédie Unie	?
	4.10.2013	Mladá fronta DNES ~ str. 10 ~ Názory	
		Karel Steigerwald	
Ubozí voliči	?
	3.10.2013	Mladá fronta DNES ~ str. 14 ~ Názory	
		Karel Steigerwald	
Noční snění populisty, trpký demagoga den	?
	27.9.2013	Mladá fronta DNES ~ str. 12 ~ Názory	
		Karel Steigerwald	
Zabavit a vyhnat? Ne, jen navnadit	?
	26.9.2013	Mladá fronta DNES ~ str. 15 ~ Názory	
		Karel Steigerwald	
Pravý slepenec	?
	23.9.2013	Mladá fronta DNES ~ str. 10 ~ Názory	
		Karel Steigerwald	
Haiku Karla Steigerwalda	?
	18.9.2013	Mladá fronta DNES ~ str. 10 ~ Názory	
		Karel Steigerwald	
Štěpení politiky	?
	17.9.2013	Mladá fronta DNES ~ str. 12 ~ Názory	
		Karel Steigerwald	
Vstanou noví Paroubkové	?
	14.9.2013	Mladá fronta DNES ~ str. 10 ~ Názory	
		Karel Steigerwald	
Muzeum kuriozit	?
	10.9.2013	Mladá fronta DNES ~ str. 11 ~ Názory	
		Karel Steigerwald	
Pád demokracie	?
	6.9.2013	Mladá fronta DNES ~ str. 10 ~ Názory	
		Karel Steigerwald	
Majetek a zlo	?
	4.9.2013	Mladá fronta DNES ~ str. 10 ~ Názory	
		Karel Steigerwald	
Žaloby na ČSSD	?
	2.9.2013	Mladá fronta DNES ~ str. 08 ~ Názory	
		Karel Steigerwald	
Pavel Tigrid, antikomunista	?
	31.8.2013	Mladá fronta DNES ~ str. 10 ~ Názory	
		Karel Steigerwald	
Panslovanská veteš ekonoma Mládka	?
	29.8.2013	Mladá fronta DNES ~ str. 13 ~ Názory	
		Karel Steigerwald	
Dva sjednotitelé	?
	26.8.2013	Mladá fronta DNES ~ str. 10 ~ Názory	
		Karel Steigerwald	
Cákryš, úvod do dialektiky	?
	24.8.2013	Mladá fronta DNES ~ str. 10 ~ Názory	
		Karel Steigerwald	
Samozáhuba	?
	21.8.2013	Mladá fronta DNES ~ str. 10 ~ Názory	
		Karel Steigerwald	
Nedopečené zákony na stole a pod stolem	?
	20.8.2013	Mladá fronta DNES ~ str. 10 ~ Názory	
		Karel Steigerwald	
Jiná republika	?
	17.8.2013	Mladá fronta DNES ~ str. 10 ~ Názory	
		Karel Steigerwald	
Demise	?
	14.8.2013	Mladá fronta DNES ~ str. 10 ~ Názory	
		Karel Steigerwald	
Malé nic pohltí všechno...	?
	13.8.2013	Mladá fronta DNES ~ str. 10 ~ Názory	
		Karel Steigerwald	
U soudu s Rathem jde o moc	?
	8.8.2013	Mladá fronta DNES ~ str. 11 ~ Názory	
		Karel Steigerwald	
Na rozcestí	?
	7.8.2013	Mladá fronta DNES ~ str. 10 ~ Názory	
		Karel Steigerwald	
Hulvátov Odvolejte Balvína. Už teď je pozdě	?
	2.8.2013	Mladá fronta DNES ~ str. 10 ~ Názory	
		Karel Steigerwald	
Běžte do lesů, luk a strání	?
	27.7.2013	Mladá fronta DNES ~ str. 10 ~ Názory	
		Karel Steigerwald	
Orgány: co nyní realizují, je úpadek za obrodu vydávaný	?
	25.7.2013	Mladá fronta DNES ~ str. 11 ~ Názory	
		Karel Steigerwald	
Lánské porady	?
	23.7.2013	Mladá fronta DNES ~ str. 10 ~ Názory	
		Karel Steigerwald	
Krize státu	?
	18.7.2013	Mladá fronta DNES ~ str. 10 ~ Názory	
		Karel Steigerwald	
Praha Berlínem poražená	?
	13.7.2013	Mladá fronta DNES ~ str. 10 ~ Názory	
		Karel Steigerwald	
Mezivláda	?
	11.7.2013	Mladá fronta DNES ~ str. 12 ~ Nízory	
		Karel Steigerwald	
Nejprve kývl a vzal, nebo vzal a pak kývl?	?
	10.7.2013	Mladá fronta DNES ~ str. 11 ~ Názory	
		Karel Steigerwald	
Vydají Nečase?	?
	9.7.2013	Mladá fronta DNES ~ str. 10 ~ Názory	
		Karel Steigerwald	
Kmotři vítězí	?
	28.6.2013	Mladá fronta DNES ~ str. 10 ~ Názory	
		Karel Steigerwald	
On není stát	?
	26.6.2013	Mladá fronta DNES ~ str. 12 ~ Názory	
		Karel Steigerwald	
Premiérka Němcová je kvalitní návrh. Pokud přežije politické boje	?
	21.6.2013	Mladá fronta DNES ~ str. 10 ~ Názory	
		Karel Steigerwald	
Den poté	?
	18.6.2013	Mladá fronta DNES ~ str. 12 ~ Názory	
		Karel Steigerwald	
Pád premiéra	?
	17.6.2013	Mladá fronta DNES ~ str. 10 ~ Názory	
		Karel Steigerwald	
Zásah a mlčení	?
	14.6.2013	Mladá fronta DNES ~ str. 10 ~ Názory	
		Karel Steigerwald	
Přišla. Odešla	?
	13.6.2013	Mladá fronta DNES ~ str. 12 ~ Názory	
		Karel Steigerwald	
Země zázraků Místečko u státu u nás leckomu neuvěřitelně nese	?
	10.6.2013	Mladá fronta DNES ~ str. 10 ~ Názory	
		Karel Steigerwald	
Co bylo ukradeno, navrátí se. Konečně	?
	4.6.2013	Mladá fronta DNES ~ str. 13 ~ Názory	
		Karel Steigerwald	
Unikátní dům	?
	3.6.2013	Mladá fronta DNES ~ str. 10 ~ Názory	
		Karel Steigerwald	
Tanečníci na Titaniku	?
	31.5.2013	Mladá fronta DNES ~ str. 14 ~ Názory	
		Karel Steigerwald	
Majetek církví	?
	30.5.2013	Mladá fronta DNES ~ str. 14 ~ Názory	
		Karel Steigerwald	
O jídelníčku, nápojích a soli pana prezidenta Zemana	?
	28.5.2013	Mladá fronta DNES ~ str. 13 ~ Názory	
		Karel Steigerwald	
Zeman šel do Canossy. Bravo	?
	23.5.2013	Mladá fronta DNES ~ str. 14 ~ Názory	
		Karel Steigerwald	
Mrav a nemrav	?
	22.5.2013	Mladá fronta DNES ~ str. 10 ~ Názory	
		Karel Steigerwald	
Hradní přešlap	?
	18.5.2013	Mladá fronta DNES ~ str. 10 ~ Názory	
		Karel Steigerwald	
Dopis Johnovi. Ale kterému?	?
	17.5.2013	Mladá fronta DNES ~ str. 10 ~ Názory	
		Karel Steigerwald	
Katedrála ani církvi neuteče	?
	16.5.2013	Mladá fronta DNES ~ str. 15 ~ Názory	
		Karel Steigerwald	
Spánek je politický nástroj	?
	10.5.2013	Mladá fronta DNES ~ str. 10 ~ Názory	
		Karel Steigerwald	
Nový pan prezident nás postrašil	?
	7.5.2013	Mladá fronta DNES ~ str. 15 ~ Názory	
		Karel Steigerwald	
Lov na pachatele	?
	6.5.2013	Mladá fronta DNES ~ str. 08 ~ Názory	
		Karel Steigerwald	
Foglová podala demisi. S pláčem	?
	3.5.2013	Mladá fronta DNES ~ str. 10 ~ Názory	
		Karla Steigerwalda	
Ústavní soud	?
	26.4.2013	Mladá fronta DNES ~ str. 10 ~ Názory	
		Karel Steigerwald	
Tester alkohol neměří, hledá bomby a demaskuje dvojníky	?
	24.4.2013	Mladá fronta DNES ~ str. 10 ~ Názory	
		Karel Steigerwald	
Další nepochopitelné dění	?
	23.4.2013	Mladá fronta DNES ~ str. 08 ~ Názory	
		Karla Steigerwalda	
Pavel Zajíček, DG 307 a ČSSZ	?
	19.4.2013	Mladá fronta DNES ~ str. 14 ~ Názory	
		Karla Steigerwalda	
Kdo má víc hlasů, nemá víc zákona a také víc neváží	?
	16.4.2013	Mladá fronta DNES ~ str. 08 ~ Názory	
		Karel Steigerwald	
Zaorálek a církev	?
	15.4.2013	Mladá fronta DNES ~ str. 08 ~ Názory	
		Karel Steigerwald	
Jednoho dne poletí i Foglová	?
	12.4.2013	Mladá fronta DNES ~ str. 12 ~ Názory	
		Karla Steigerwalda	
Aby nezbořili i mistra Jana	?
	11.4.2013	Mladá fronta DNES ~ str. 15 ~ Názory	
		Karel Steigerwald	
Tři politické osudy	?
	5.4.2013	Mladá fronta DNES ~ str. 10 ~ Názory	
		Karel Steigerwald	
První večeře páně, následovat budou další	?
	4.4.2013	Mladá fronta DNES ~ str. 14 ~ Názory	
		Karel Steigerwald	
Jaká je minulost	?
	2.4.2013	Mladá fronta DNES ~ str. 08 ~ Názory	
		Karel Steigerwald	
... Na pomoc Justovi jen pár poznámek	?
	26.3.2013	Mladá fronta DNES ~ str. 09 ~ Názory	
		Karel Steigerwald	
Zemanovi apoštolové se šikují	?
	25.3.2013	Mladá fronta DNES ~ str. 12 ~ Názory	
		Karel Steigerwald	
Přímá volba, klobouk TGM	?
	22.3.2013	Mladá fronta DNES ~ str. 10 ~ Názory	
		Karel Steigerwald	
Mrtvé duše	?
	21.3.2013	Mladá fronta DNES ~ str. 14 ~ Názory	
		Karel Steigerwald	
Dva obyčejné stromy	?
	19.3.2013	Mladá fronta DNES ~ str. 09 ~ Názory	
		Karel Steigerwald	
Alej hejtmanů, Tvrdík a Picek	?
	15.3.2013	Mladá fronta DNES ~ str. 10 ~ Názory	
		Karel Steigerwald	
Nespravedlnost hrozí demokratickému řádu	?
	13.3.2013	Mladá fronta DNES ~ str. 10 ~ Názory	
		Karel Steigerwald	
Když staří nacisti uvolní místo mladým nacistům	?
	12.3.2013	Mladá fronta DNES ~ str. 08 ~ Názory	
		Karel Steigerwald	
Třetí prezident	?
	9.3.2013	Mladá fronta DNES ~ str. 10 ~ Názory	
		Karel Steigerwald	
Otálel, až zradil	?
	5.3.2013	Mladá fronta DNES ~ str. 08 ~ Názory	
		Karel Steigerwald	
Paradoxy krále konfliktů	?
	4.3.2013	Mladá fronta DNES ~ str. 04 ~ Klaus odchází	
		Karel Steigerwald	
Dva soudy, které nebudou	?
	1.3.2013	Mladá fronta DNES ~ str. 10 ~ Názory	
		Karel Steigerwald	
Sprostá slova umělce a gáže ředitele ČT	?
	27.2.2013	Mladá fronta DNES ~ str. 10 ~ Názory	
		Karel Steigerwald	
KSČM a hrob Gottwalda	?
	26.2.2013	Mladá fronta DNES ~ str. 09 ~ Názory	
		Karel Steigerwald	
Výročí puče	?
	25.2.2013	Mladá fronta DNES ~ str. 08 ~ Názory	
		Karel Steigerwald	
Zločin století	?
	19.2.2013	Mladá fronta DNES ~ str. 08 ~ Názory	
		Karel Steigerwald	
Český národ miluje srandu	?
	15.2.2013	Mladá fronta DNES ~ str. 10 ~ Názory	
		Karel Steigerwald	
Zemanova třetina	?
	13.2.2013	Mladá fronta DNES ~ str. 12 ~ Názory	
		Karel Steigerwald	
Jakobín a tunelář	?
	12.2.2013	Mladá fronta DNES ~ str. 08 ~ Názory	
		Karel Steigerwald	
Vrazi a hrdinové	?
	9.2.2013	Mladá fronta DNES ~ str. 10 ~ Názory	
		Karel Steigerwald	
Zvrhlíkovy temné síly	?
	7.2.2013	Mladá fronta DNES ~ str. 11 ~ Názory	
		Karel Steigerwald	
Sled náhod, nebo běžná chyba?	?
	6.2.2013	Mladá fronta DNES ~ str. 11 ~ Názory	
		Karel Steigerwald	
Propouštění omylem... Pak se ničemu nedivte	?
	30.1.2013	Mladá fronta DNES ~ str. 10 ~ Názory	
		Karel Steigerwald	
StB nevládne, jen radí	?
	29.1.2013	Mladá fronta DNES ~ str. 11 ~ Názory	
		Karel Steigerwald	
Apač a Komanč	?
	23.1.2013	Mladá fronta DNES ~ str. 10 ~ Názory	
		Karel Steigerwald	
V kriminálech vyvětrat a přiložit do kamen	?
	22.1.2013	Mladá fronta DNES ~ str. 08 ~ Názory	
		Karel Steigerwald	
Naše a cizí	?
	21.1.2013	Mladá fronta DNES ~ str. 14 ~ Názory	
		Karel Steigerwald	
Schwarzenberg, hrušky, Klaus	?
	18.1.2013	Mladá fronta DNES ~ str. 10 ~ Názory	
		Karel Steigerwald	
Amnestie v rukou Ústavního soudu	?
	16.1.2013	Mladá fronta DNES ~ str. 10 ~ Názory	
		Karel Steigerwald	
První kolo voleb: pravicová politika mrtvá není	?
	14.1.2013	Mladá fronta DNES ~ str. 12 ~ Názory	
		Karel Steigerwald	
Tlamatý a vejřečný, černý švihák proti	?
	11.1.2013	Mladá fronta DNES ~ str. 10 ~ Názory	
		Karel Steigerwald	
Prověřte i orgány	?
	10.1.2013	Mladá fronta DNES ~ str. 11 ~ Názory	
		Karel Steigerwald	
Amnestie a soud	?
	8.1.2013	Mladá fronta DNES ~ str. 10 ~ Názory	
		Karel Steigerwald	
Placák ať je rád, že ho zas nezavřou. Je to škleb, ale na místě	?
	5.1.2013	Mladá fronta DNES ~ str. 10 ~ Názory	
		Karel Steigerwald	
Hlavy státu. Úplný přehled a prognóza	?
	4.1.2013	Mladá fronta DNES ~ str. 10 ~ Názory	
		Karel Steigerwald	
Amnestie Propuštění vězňů zdobilo trůny. Republiku nezdobí	?
	3.1.2013	Mladá fronta DNES ~ str. 14 ~ Názory	
		Karel Steigerwald	
 Plné znění zpráv
Měla babka...
26.6.2014    Mladá fronta DNES    str. 12    Názory
    Karel Steigerwald        
Odhalení zločinů je důležité. Stejně důležité je nevyvolávat v lidech pocit bezmoci a zvůle. Často vidíme u některých občanů křečovitou péči o svá práva. U jiných zase opak. Jenže máme jen jeden druh občanů. 

Vyslyšte tento příběh: na 86 let starou seniorku se v nemocnici sesypalo protidrogové komando. Stařenka, trpící Parkinsonovou chorobou, se přiznala lékařům, že užívá po lžičkách sušené konopí, že si ho vzala i do nemocnice a že jí to dělá dobře. Lékaři ji udali policii, ta ji přepadla. Stařenka se zhroutila. 
	Policie později pochopila, oč jde, a další vyšetřování se nekonalo. Omluvil se i ředitel nemocnice. Jde o zajímavý přehmat, který názorně ilustruje poměry v republice. Na jedné straně zlozvyk udávání, bující i v nemocnici, na druhé straně poměry v policii, která vyrazí do nemocnice na stařenku po zuby ozbrojená, v kuklách a ve výjezdovém vozidle, málem s tankem. 
	Češi rádi udávají, nahlašují, oznamují. Tento nešvar se nedá jen tak odstranit. Lékaře v nemocnici nenapadlo, že by na nemocnou seniorku policii volat nemuseli. Že by stačilo požádat ji, aby v nemocnici zákonem diskvalifikovanou bylinu neměla. Ostatní už není jejich starost. A když už ji udali, mohl z policie přijet tramvají nenápadný pán v hubertusu, aby zjistil, co a jak. Až by to asi za pět minul zjistil, mohl by klidně jet zpátky na stanici. 
	Drogový odborník, s nímž jsme se radili, navrhl nám k výjezdu masových komand k očividně malicherným či jinak nepřiměřeným případům tři otázky. Kdo to schvaluje? Kdo to před kým obhajuje? Kolik to stojí a kdo to platí? Policie taková divadla podniká příliš často, nejen v oboru protidrogové činnosti. Má u toho ráda televizní kamery a ochotně to udává médiím. 
Pamatujeme si z televizního přenosu neozbrojeného pana padoucha, kterého policejní komando přepadlo na dálnici, šláplo mu před kamerou na krk, aby kvičel, a dalo mu pouta. Padouch byl později propuštěn pro nevinnost. Pořad se líbil, sledovanost pěkná. 

Šlo by to i bez papíru 

Jak je stařence po útoku, nevíme. Zato víme, že policie zábrany nemá. Řekne nám, že postupovala podle předpisů. My odpovíme, dejte si ty předpisy do pořádku, šestaosmdesátiletá stařenka v nemocnici se policejně nepřepadá hejnem ozbrojenců v kuklách, ať už má drogu legální, či nikoli. Myslím, že podobně se nepřepadají ani milenky premiérů či bankovní úředníci a jiná nařčená havěť. Na to snad ani není třeba mít nějakou legislativu, na to je třeba být slušný policista a vědět, co je neslušné. Protože stát, píšeme to často, není pán velkomožný, který zatočí s lůzou v podzámčí, jak ho napadne. Stát je sluha občanů, koná podle zákona a předpisů, a navíc ještě koná jako slušný občan, který ani nepotřebuje předpis k rozpoznání, že přepadat stařenku nemá. 
	Dozvěděli jsme se, že policisté dostanou příruční kartičky, kde bude bod po bodu popsáno, jak se mají k občanům chovat. Udivilo nás to. Oni to už dávno nevědí? Nejsou vycvičeni i k tomuto? Být policistou je vysoká delikátní kvalifikace, která vyžaduje složité školení a trénink. Kartička s body, jak se chovat k občanům, by snad měla být na samém začátku výcviku. Přepadat stařenky podezřelé z drogových zločinů mohou komanda snad jen ve státech policejních. Takový snad nemáme. 
	Z přepadu seniorky je proto třeba učinit v odborných policejních kruzích velké závěry, platné v celé policejní oblasti, nejen protidrogové. Odhalovat zločiny je důležité. Stejně důležité je ale neničit lidem důstojnost a nevyvolávat v nich pocit bezmoci a zvůle. 
	Často vidíme u některých občanů přehnanou, až křečovitou péči, aby jejich práva nebyla dotčena. U jiných zase pravý opak. Jenže máme jen jeden druh občanů. 
Podle zákona. Podle života ne. Je co zlepšovat, což se v kukle nepodaří. 
	Napadlo nás, jestli stařenku navštívil policejní činitel s kyticí, dárkem a omluvou, nebo jestli jí vzkázali: Nebudete, babo, tentokrát potrestaná. 
	Na drogy odborníci nejsme. Jednoho jsme si ale všimli. Je tendence boj proti drogám proměňovat v boj proti svobodě a důstojnosti občanů. Jenže nesvoboda je horší droga než všechny vlaky marihuany na celém světě. 
Tak to prosím nezaměňovat. 

O autorovi| Karel Steigerwald, komentátor MF DNES
Foto autor| Foto: Radek Cihla, MAFRAO autorovi| Karel Steigerwald, komentátor MF DNES
Foto autor| Foto: Radek Cihla, MAFRA

Před válkou
25.6.2014    Mladá fronta DNES    str. 08    Názory
    Karel Steigerwald        
Až bude hůř, a hůř jednoho dne bude (protože nic není věčné), budeme zase naříkat na zradu spojenců, na nový Mnichov či nové Moskevské 
protokoly. A na vnitřní nejasnost, co vlastně bychom měli a chtěli bránit. 

Prezident Miloš Zeman na shromáždění k uctění památky padlých vojáků řekl, že dnešní bezpečí republiky garantuje členství v Severoatlantické alianci a Evropské unii. To je nepochybně pravda v případě NATO. Ale obranný potenciál EU příliš velký není. Příčinou je politická nekompaktnost a určitá nechuť k USA, která neustále oživuje mrtvou ideu evropských ozbrojených sil. Jejich smyslem však není obrana EU, nýbrž manifestace výše zmíněné nechuti. Jenže bez USA se demokracie bránit nedá. Změna, kdy by to s unijními vojsky možné bylo, není v dohledu. 
	V dohledu jsou zato válečná ohniska, o nichž jsme si před čtvrtstoletím mysleli, že se široko daleko kolem nás vyskytovat nebudou. Prezident je také připomněl. Neřekl však, že největší nebezpečí, které může v budoucnosti Českou republiku ohrožovat, je naše domácí politika. Chceme být západními spojenci, ale chceme být také přátelé Východu. Naši ministři považují spojenecké armády NATO a sovětská okupační vojska za podobné zlo, které u nás nemá co dělat. A americký radar v Brdech mají za větší nebezpečí než rakety nového Putinova Ruska, které chuť k rozpínavosti a k návratu do role první světové mocnosti inzeruje celkem zřetelně. 
	Čas od času nám v Rusku říkají „bližší zahraničí“. To se některým politickým silám doma líbí, ačkoliv naším bezpečnostním zájmem by mělo být stát se zahraničím od Ruska co nejvzdálenějším. Je překvapivé, že resentiment po ruské okupaci a nadvládě komunistů stále u mnoha lidí platí, i když to málokdo přizná nahlas. 
Vzpomínka na období komunismu se postupně přetváří na jakýsi málem idylický obrázek blahobytu, klidu a bezpečí, což vykreslují především ti, kdo mají největší máslo na hlavě, tedy komunističtí sirotci. 
	Kdyby NATO a EU, polobožstva moderní doby, zkolabovala a zase nastala nějaká situace s Rusy, o silnou pátou kolonu máme postaráno už dnes. Východní impérium to dobře ví, a proto je odtamtud tak velký tlak, aby naše splývání s institucemi Západu bylo chatrné. Proto jsme bližším zahraničím, což je jiná varianta Brežněvovy teze „vaše hranice je naše hranice“. 

Hlavně že se můžeme fackovat 

Žijeme ve vnitřním hašteřivém a nenávistném poklidu. Armády si nikdo moc neváží, vychutnává se bezpečí, které tu vnitropolitickou nenávist umožňuje, a většina obyvatelstva se vnějšího ohrožení nebojí. Spojenectví se Západem se dá odšvejkovat (vyjma zahraničních misí armády ČR), Putina drží na uzdě právě Zemanem vzpomenuté NATO a my doma máme klid na vnitřní války, které sice nemají velký smysl, o to jsou však nemilosrdnější. 
	Až bude hůř, a hůř jednoho dne bude (protože nic není věčné), budeme zase naříkat na zradu spojenců, na vlastní nepřipravenost, na nový Mnichov či nové Moskevské protokoly. A hlavně na vnitřní neujasněnost, co vlastně bychom měli a chtěli bránit a kdo je vlastně ten nepřítel. Východ, či Západ? Nebo - a to je ve střední Evropě novinka, nějaký Jih s burkou? 
	Bezpečnost republiky máme mít ve vlastních rukou, s vlastní armádou, s vlastní jasnou politikou. Členství v organizacích Západu má být té politiky logickým důsledkem. Toto chceme, proto jsme tam, kde jsme. Když předseda vlády či ministr obrany přirovnávají spojence k nepříteli, říkají jasně, čert ví, kdo jsme a kde jsme. Oba ministři to však neříkají směrem k naší obranné politice, nýbrž směrem k těm voličům, jejichž východní sentimenty jim jsou známé. Chtějí se jim připomenout. Chovají se obyčejně populisticky, aniž riziko svých výroků doceňují. 
	Politiku chytrých horákyň, jezdících na koze doprava i doleva, už jsme měli po válce, před únorem 1948. Určitou omluvou tehdy mohly být válečné zážitky s nacismem, sovětské vítězství nad ním a mizivé zkušenosti s komunismem. Taková naivní neznalost dnes neplatí. (I tehdy platila jen podmínečně a jen pro slepce a zaslepence.) Přesto je republika rozštěpená jako tenkrát. Zatím to tolik nevadí. Až přijde vnější náraz, všechno se to rozpadne a nastane zase ten krásný pobělohorský čas nadávání na cizí pány. 

O autorovi| Karel Steigerwald, komentátor MF DNES
Foto autor| Foto: Luděk Peřina, MAFRAO autorovi| Karel Steigerwald, komentátor MF DNES
Foto autor| Foto: Luděk Peřina, MAFRA

Stát a občané
21.6.2014    Mladá fronta DNES    str. 10    Názory
    Karel Steigerwald        
Stát má mnoho výsad. Když občany poškodí, nestane se mu nic. Má jen vzdálenou odpovědnost politickou. Když totéž udělají občané, padají na ně pokuty a jiné tresty. A přitom stát není víc než služba lidem. 

Státu se často, možná až příliš, stávají chyby, přehmaty a jiné nehody, které padají občanům na hlavu. Poslední případ: stovky aut přihlášených na falešné doklady. Lidé si je koupili, stát jim vydal doklad o původu vozidla, čímž je uvedl v dobrou víru, že je vše v pořádku. Později policie rozmotala celou síť. Auta občanům zabavuje. Jsou jich stovky. Doklady byly prý tak dokonale padělané, že to úředníci nepoznali. 
	Později to poznali, když se síť rozmotala. Poznat to měli hned, od toho jsou státními odborníky. Když to nepoznali, vzniká otázka, k čemu tato služba (evidování vozidel) je. Měla by dávat občanům doklad o vozidle jako záruku, že auto má zdravou minulost. Místo toho dává doklady padělané. Neprofesionalita úřadu padá na občany. Přijdou o auta. 
	Obrana je lehká: každé auto přijede vždy odněkud. Stačí se tam zeptat, internet to umožňuje, jestli tam to auto bylo, než přijelo. A bude po podvodu. 
	Jiný případ: na katastrech se převáděly nemovitosti na falešné doklady neboli kradly. Úředníci nic nepoznali a podvod zase padal na občany. Mají prý každou chvíli kontrolovat, jestli se na katastru s jejich pozemky nemanipuluje. Skutečnost je opačná: úřad kryje podvody minimálně tím, že je nepozná. U hodnot za miliony věří falešnému dokladu a majitele se nezeptá, jestli někoho pověřil prodejem tak velké hodnoty. 
	Další podobné případy si čtenář vybaví sám. Častá nesmyslná zatčení, šikanující vazby, zpupnost exekutorů, kteří proměňují tisícové dluhy ve statisícové zisky. Mechanismus je vždy stejný: stát lajdá, je nedbalý, dělá škodu a tváří se povýšeně, jako by to byl stát králů. 
	Idea, že stát je servis, placená služba, jejíž povinností je hledět na co nejdokonalejší a nejpohodlnější službu občanům, dosud nezakořenila. Pořád se motáme v tenatech jakéhosi vyššího nadoblačného poslání, které prý stát má. Jako by občan byl poddaný a úředník byl jeho pán. Naše republika není k obyvatelstvu moc přívětivá. Zavaluje nás byrokracií, formuláři, pokyny a příkazy. Smysl valný nemají, zato kontrola plnění je ostrá. Občan má často pocit, oni to dělají, aby se zaměstnali. 

Neberte nám kabáty 

Historik Dušan Třeštík kdysi říkal, že první právní předpis za úsvitu přemyslovského státu zněl: poddanému, který si přijde stěžovat na hradiště, nesmí být odebrán kabát. Byl to asi ve své době pokrok. Do vydání předpisu (či snad zákona o kabátu?) bylo běžné, že stěžovateli ze vzteku kníže i ten kabát sebral. Tímto směrem jde i duch nynější republiky. (Nejen naší.) Když si zapomenete doma řidičský průkaz, dostanete pokutu. Když si republika zapomene říct o vrácení několika miliard či omylem postaví nad dálnicí dva přechody pro případ, že by přišli medvědi a chtěli dálnici přejít, nestane se nic. 
	Jde o tradici státně-správní nabubřelosti. Ostatně i prezidenti sídlí na hradě králů, ačkoliv jsou jen obyčejnými prvními úředníky republiky, které nikdo nepomazal, neboť v republice svato není už nic. 
Tato tradiční nabubřelost je kombinována s tradičním šlendriánem a setrvalým mrzoutstvím úředníků. 
	Nabízí se i nepěkné téma, zda nebývají úředníci příliš často podpláceni, třeba v případě těch falešných dokladů k automobilům. Pronásledovatelé korupce by se měli i na tuto drobnou občansko-úřednickou korupci víc zaměřit. Nepoletují tam miliardy, spíš jen tisíce, zato jich jsou asi ohromná hejna. Pro tisícovku se nikdo nerozkrájí, ale krev pije všem. 
	Zdokonalit chápání státu jako placené služby občanům je velké politické téma. Je však málo efektní, každý chce lapit Krejčíře, ale mezitím vám budou chtít zdanit vodu ze studny pomocí zcela nesrozumitelného formuláře. 
	Cíl zní: pečlivý a úslužný stát, který neustále přemýšlí, jak občanům zpříjemnit život. Přemýšlí také, jak zmenšovat hulvátství úřadů, šikanu a svévoli. A teď to dobré: za dvacet pět let ušel v tomto směru stát ohromný kus cesty. Jde však o to, aby se nezastavil. Zpomaluje se a cíl je ještě daleko. Tak státe, pochodem vchod! 

O autorovi| Karel Steigerwald, komentátor MF DNES
Foto autor| Foto: ProfimediaO autorovi| Karel Steigerwald, komentátor MF DNES
Foto autor| Foto: Profimedia

Jeden vyhazuje za klavíry, druzí si dají maličké odměny
19.6.2014    Mladá fronta DNES    str. 12    Názory
    KAREL STEIGERWALD        
Ministr Kalousek koupil pro stát za 455 tisíc korun klavír z 19. století. Byl ve Vídni, vyroben v Čechách, unikátní doklad české zemské hudebnosti. Jde o plýtvání, pian máme dost a málokdo na ně umí hrát. Tvrzení, že jde o cenný unikát, je zavádějící, jde o starý krám. Když už, měl koupit harmoniku, ty jsou mnohem levnější. Čtyři politici ČSSD a KSČM si rozdělili 621 tisíc korun za to, jak pěkně seděli vloni ve správní radě krajské firmy Údržba silnic. Na rozdíl od starého piana jde o rozumně vyplacené peníze. Je to pouhá čtvrtina ročního zisku té firmy. Mohli si vzít víc, ale nevzali. Jsou to řádní hospodáři, zatímco Kalousek vyhazoval za staré krámy.

Už se udávají
18.6.2014    Mladá fronta DNES    str. 08    Názory
    Karel Steigerwald        
Udat a obvinit ministryni ústy náměstka je nesmírně vážná věc – otřásá bezpečím lidí a věrohodností vlády. Spáchala ministryně to, z čeho ji náměstek viní? Nebo na ni náměstek žaloval jen tak do větru? 

Náměstek Štern udal ministryni spravedlnosti Válkovou, která předtím propustila z funkce náměstkyni Marvanovou. Ministerstvo, které má nabízet spravedlnost a bezpečí, nabízí temnoty a nejistoty, v nichž se málokdo dokáže vyznat. 
	Nedivte se tomu. Odposlouchávání, udávání a veřejné obviňování kohokoliv kýmkoliv, dokonce většinou za účasti policie a většinou bez soudního vyřízení, vytváří atmosféru, v níž by jen blázen chtěl pracovat. 
Když náměstek udá na policii ministryni po pár měsících spolupráce, považuje se to už málem za normální a všední, ačkoliv by to mělo být děsivé. 
	Oni se budou udávat už sami mezi sebou? 
Ale co, přijdou další udavači a další ministři. České pseudopolitické podhoubí vyšlechtilo novou zbraň, proti níž takřka není obrany. Vzniká atmosféra, v níž vládnout je asi téměř nemožné. Výkony veřejné správy republiky jsou často chatrné, ale vždy riskantní. 
Kdo mě udá, kdo mě obviní, kdo vypočítá, že tahle (či jiná) zakázka měla být levnější, a udělá z toho závěr: zase korupce! 
	Je to úder nejspolehlivější, všechno na světě může být levnější, než je, případně vždy najdete odborníka, který to vypočítá. A současně je mnoho veřejných zakázek okatě levných či jinak nápadných a není divu, že se za nimi korupce hledá. 
	Posilování právní úrovně státu a vyhánění korupce nedopadá dobře. Právní úroveň nápravců a vyháněčů je stejně podivná jako úroveň obviňovaných pachatelů. Ministerstvo spravedlnosti by mělo být prvním ostrovem Zemanovy pozitivní deviace. Mělo by vzbuzovat jistotu, pocity spravedlnosti, vlády práva a právní moudrosti – vzbuzuje však pocity právě opačné. Je ve válce a zjistit, kdo s kým a proti komu válčí, je šaráda. 
	Válková je tam za ANO, nabízí se válka proti Sobotkovi. Nebo naopak, ČSSD se zlobí, že Válková odvolala šéfa Vězeňské služby, a cítí slabou pozici paní ministryně, tedy zaútočila. Má k tomu na ministerstvu náměstka Šterna. Ale třeba šlo také o Babišovu odplatu za Marvanovou. 

Potírání korupce lze zneužít 

Už jen psát tyto válečné kombinace je protivné. Třeba je to všechno ještě jinak. Síla podezírání, lehkost obviňování, nepřesvědčivost žalob a laxní soudy, dokazování a šnečí průběh toho všeho a silné veřejné požadavky rázně s korupcí skončit a s korupčníky tvrdě zatočit vytvářejí atmosféru podobnou tomu, co bylo v USA za dob senátora McCarthyho, který vyšetřoval „neamerickou činnost“. Cíl měl ušlechtilý, komunistických agentů bylo v USA dost. Prostředky použil chaotické, nesmyslné a hysterické. Nakonec byl jeho fanatismus škodlivější než činnost agentů, kterých ani moc neodhalil. Jen s obtížemi se ho Američané zbavili. 
	Honit korupčníky je na naší letové hladině stejně vážné a stejně lehce zneužitelné. Každé obvinění je podložené přízní veřejnosti a jistotou, že důkazy musí (či nemusí) obstarat někdo jiný. Udat a obvinit ministryni ústy náměstka je nesmírně vážná věc – otřásá bezpečím lidí a věrohodností vlády. To udání má jen dvě východiska: buďto je pan náměstek podloží zatraceně silnými důkazy, které někdo, nejlépe soud (rozuměj rychlý soud), ověří, a paní ministryně se bude s hanbou děkovat, nebo k soudu půjde pan náměstek a potrestají ho podle některého z těch stovek paragrafů, co máme. 
	Řešení není v rukou ministryně. Náměstka přirozeně odvolala, jeho teorie, podle níž ministr nesmí vědět to, co on, je příliš šílená. A kdo si nechá udavače za zády? 
	Ale zůstala po něm nepěkná otázka. Vyhnala ho, protože měl pravdu? Protože lhal? Takové máme ministerstvo? Řešení není ani v rukou dvojice Babiš-Sobotka, kteří by se, dejme tomu, po nějaké přestřelce nějak dohodli a stroj by jel dál. 
	Řešení je v odpovědích na otázku: Spáchala ministryně to, z čeho ji náměstek viní? Nebo náměstek udával do větru? Odpovědi se nedočkáme. Náměstka se zbavila, ale tandem Babiš-Sobotka se může brzy zbavit i jí, protože je zdrojem nepříjemného rozruchu. Jestli má celá aférka nějaký reálná základ, nikdy najevo nevyjde. 
	Náš let do mccarthyovské společnosti bude ještě nějaký čas pokračovat. 

O autorovi| Karel Steigerwald, komentátor MF DNES
Foto autor| Foto: ČTKO autorovi| Karel Steigerwald, komentátor MF DNES
Foto autor| Foto: ČTK

Zeď Otce vlasti a Matka vlasti Libuše či Bohdalová
17.6.2014    Mladá fronta DNES    str. 08    Názory
    KAREL STEIGERWALD        
Na Karlově náměstí v Praze bude Zeď Otce vlasti císaře Karla IV., připomínka jeho 700. narozenin. Bude inspirovat Čechy k velkým cílům. Každý otec tam na tabuli napíše svůj cíl. Je to pěkná myšlenka. Drží se staré české tradice, že písmáctví je víc než činy. Tisíce podepsaných petic, nápisy na zdech v roce 1968 vyhánějící ruské tanky, různá memoranda spisovatelů bořící režimy. 1917 s Jiráskem, 1968 s Vaculíkem. Váhu u nás má to napsané, ne činy. Ostatně inspirovat se k velkým činům Otcem vlasti je riskantní. Miloval a organizoval pogromy na Židy. To by se ujmout nemělo, ale chytlavé to být může. A kde je Matka vlasti? Libuše nebo Bohdalová? To si ženy nechají líbit?

Šetřete na kultuře, abyste mohli jinde plýtvat
13.6.2014    Mladá fronta DNES    str. 10    Názory
    Karel Steigerwald        
Haiku Karla Steigerwalda, komentátora MFD 

Přečetli jsme si v novinách, co jsme tam sami napsali: že si komunisti netroufli zlikvidovat divadlo. My v Haiku jsme tím mysleli Činoherní studio v Ústí, které až letos zlikvidoval ústecký magistrát. 
	Vznikla tím ale mýlka, že komunisti nezlikvidovali žádné divadlo. Na Činoherní studio si v osmdesátých letech netroufli, protože už dohasínali a cejtili to v kostech. 
Než ale začali dohasínat, troufli si zlikvidovat cokoliv. Osvěžme si paměť. 
Zrušená divadla: Divadlo satiry, Divadlo za branou, Divadlo na Korze, Kladivadlo, Divadlo pod stanem. 
	Zrušení bylo ale projevem neobratnosti. Obratné bylo použít metodu podobnou postupu nynějšího vedení města Ústí nad Labem. Vyházet důležité lidi, přeparcelovat, změnit vedení, přifařit někam, kam se to vůbec nehodilo, dát do čela agilního blbce. Prostě nechat značku, ale dokonale ji vykastrovat, nechat chcípat. Z této operace se některá divadla vzpamatovávala dlouho, zejména ta nejlepší: Ypsilonka, Semafor, Činoherní klub, Reduta, Viola. Výčet není jistě úplný, paměť není v Haiku nejlepší. 
	Někdo by měl sepsat velkou knihu kulturní genocidy, kterou komunisté vedli proti umění a kultuře celoplošně. Potřebovali umění poslušné, vycvičené chválit. 
To se jim dařilo, ale umění se také dařilo nechválit a být vzpurné. Byly by to pěkné dějiny ponížení a odvahy, služebnosti a vzpoury. Mnohdy se tyto protiklady svářily i v jednotlivých umělcích, třeba. 
	Ani komunisté to neměli jednoduché. Nenávist ke kultuře se prala v lůně jejich hnutí s obdivem a úctou. Dali umělcům zámek, zdobili je tituly, kulturu rozsévali v každé vísce, profesionální divadlo založili i v Klatovech. I tato podivná láska by se měla důkladně prozkoumat. 
	Byla to pochopitelně láska k poslušné kultuře, ke kultuře bezzubé a impotentní. Vydávali se za avantgardu lidstva, ale kulturní avantgardu nenáviděli ze všeho nejvíc. Ideální komunistická kultura, říkali jí socialistický realismus, byl kýč bez konfliktu, životní styl maloúčetního bez rozletu, či naopak velkohubý monumentalismus těch mramorových Klémů s čepicí i bez. 
Komunisti přejali to, proti čemu nejvíc bojovali: maloměšťácký kýč povýšili na oficiální umění a naplnili ho komunistickou agitací. Jednou se nelíbil prostovlasý Kléma z mramoru. Vypadal plešatě, tak mu dodělali čepici. Při odhalování to prasklo – druhou měl v ruce. Klement dvojčepičný. 
	Umění a kulturu obdivovali i nacisti. 
Obě hnutí měla mnoho společného: vyžadovala umění zdravé, jasné, pravdivé, přitakající životu a budoucnosti. Optimismus a krása byly vedle stranickosti hlavní kategorie umění. Existovalo také umění zvrhlé, nihilistické, opěvující chmury, smrt a duchovní ubohost. Zvrhlé umění. To bylo předmětem trvalého pronásledování a likvidace. Komunisté horovali pro dechovku, ne pro rokenrol. 
	Dnešní moc se o umění a kulturu nezajímá. Má sice Ministerstvo kultury, nikdo ale neví proč. Umělec se hodí leda před volbami na agitační pódium, ale ani to už nezabírá. Levice dělá, že je dnes nejhlubší kulturní úpadek všech dob, pravice je odvážnější: ať si každý dělá umění ne za peníze poplatníků, nýbrž za své. 
	Co všechno stát za peníze poplatníků dělá, nikdo nespočítá. Sám Andrej Babiš tvrdí, že sto miliard státních korun letí komínem! To by bylo dotovaných knih! Ale Babiš neví, že peníze komínem lítat musí, to už je princip státu. 
	Proto je dobré soustředit se na kulturu a umění. Kde jinde chcete ušetřit, abyste mohli plýtvat? 

Foto popis| Foto popis|

Proč kultura?
11.6.2014    Mladá fronta DNES    str. 08    Názory
    Karel Steigerwald        
Andrej Babiš navrhuje snížit rozpočet kultury o miliardu. Ministr Herman na to kývne. Řekne, že prostor pro úspory taky vidí. Uvidíme je nakonec všichni. Filharmonie nemusí být tak velká. Jen těch houslí tam! 

Jedno ze dvou Činoherních divadel v Ústí nad Labem se bije o život. Hraje, vymýšlí aktivity, účinkuje v Praze, hledá svou budoucnost. Kulturní veřejnost, jak ústecká, tak širší, se mu snaží pomoci. To je to divadlo, které bylo po desítky let štikou českého divadelnictví. Z jeho líhně pocházejí desítky, ne-li stovky předních a proslavených divadelních umělců a město Ústí nad Labem je na ně právem hrdé. 
Málokteré krajské město něco takového má. Hrdost na „své slavné divadlo“ však projevuje svérázně. 

To si netroufli ani komunisté 

Pod vlivem dosti buranských a primitivních názorů některých otců města bylo Činoherní studio finančně škrceno na hranu zániku – až zaniklo. Ano, úspěch a význam u nás bývá hodnocen svérázně. Co si z obavy před veřejností netroufla ani komunistická věrchuška, která zakazovala jen jednotlivé hry a osoby, nikdy divadlo jako celek, to si bez obav troufl ústecký magistrát. Cílevědomě divadlo rozmetal, nejspíš proto, že se mu esteticky hnusilo. 
	Tak vzniklo pod komandem městských pánů druhé ústecké Činoherní divadlo, které má budovu a peníze, ale neexistuje. Přece jen jsou v zemi slušní lidé, kteří by účast na tak špatném a barbarském projektu nepřijali. Radní nabubřele říkají, že oni zastupují lid, je tedy dobře, že divadelní lid se k nim otáčí zády, aby viděli, že nezastupují. 
	Divadlo, které neexistuje, má své přednosti. 
Například vyhovuje svéráznému vkusu radních a nekazí vkus diváků, zejména mládeže. Obecní kase šetří peníze. Kdyby šly věci dobře, mohla by celá kultura přestat existovat. Ubylo by problémů. 
	Zatímco neexistující Činoherák má peníze a budovu a projevuje jen neviditelné známky života, ten druhý, který přišel o budovu i peníze, pod názvem Spolek Činoherák Ústí zahájil celonárodní veřejnou sbírku Národ sobě II. Chce z ní získat alespoň 3,5 milionu korun pro provoz divadla a nezbytné opravy budovy bývalého kina Hraničář v centru Ústí nad Labem. 
	Budova by se měla stát novou domovskou scénou divadla, jež chce navázat na tradici Činoherního divadla, které v Ústí existovalo, dokud o ně nezačal likvidačně pečovat magistrát. Patronem sbírky je herec Jiří Bartoška, který v někdejším Činoherním studiu působil. Národ sobě I. stál nejen na lidové sbírce, ale také (a hlavně) na příspěvku císařské rodiny. Jestli se i dnes najde nějaký osvícený Habsburk, je nejisté. 
	Jistější je osvícený trend plíživé likvidace kultury jako něčeho rušivého, čeho je u nás moc a co často ani není kvalitní či slušné a většinou se to ani neobejde bez sprostých slov a obnažování herců, případně všelijak nesmyslně počmáraných obrazů či skřeků, jaké vydává nová hudba. Tento trend správně posiluje ministr financí Babiš, který podle slov ministra kultury Hermana umí kulturu a její význam řádně ocenit. Navrhuje proto snížit rozpočet Ministerstva kultury o miliardu. To je správný postup. Kultura má být vyhládlá. Je to trošku riskantní, na hladové úrovni drží vlády kulturu už léta. 
Po Babišově dietě by mohla i chcípnout, což by nebyla žádná škoda, stejně jsme překulturnělí, moc galerií, moc knih, moc divadel a románů. Většina zaměstnanců kulturních zařízení má plat na úrovni prodavaček, prostor pro úspory tedy je. Navíc je nejlepší, když si lidé dělají kulturu doma sami a zadarmo, případně se koukají na televizi. Teprve pak kultura prorůstá do rodin. 

Občánci jsou důležitější 

Ministr kultury na škrtnutí miliardy kývne. Nejprve si to ale s Babišem rozříká ve vládě. Pak řekne, že prostor pro úspory taky vidí. Nakonec je uvidíme všichni. Filharmonie nemusí být tak velká. Jen těch houslí tam! A divadla se dají spojit s kolotoči v ekonomicky silné zábavné holdingy. V Praze, které uletěly „openmiliardy“, se nenašly dva miliony pro scénu evropské pověsti. Tak zanikla. V Ústí neměli na činohru, protože potřebovali 11 milionů na vítání občánků, což je činnost vážnější a nákladnější než divadlo. Ty miliony úředníci rozkradli, což by u divadla asi nešlo tak lehce jako u občánků. 
	Babišův škrt miliardy pro kulturu je správný trend. Prachů je tam dost, je třeba je od kultury odklonit. 

O autorovi| Karel Steigerwald, komentátor MF DNES
Foto autor| Foto: MAFRAO autorovi| Karel Steigerwald, komentátor MF DNES
Foto autor| Foto: MAFRA

Pravice mizí
9.6.2014    Mladá fronta DNES    str. 08    Názory
    Karel Steigerwald        
Moderní politika je soupeření pravice s levicí. Když jedna ze stran zmizí, zmizí politika a nahradí ji buďto autoritativní režim, nebo detailistické politikaření a přehrabování okrajového haraburdí. 

V TOP 09 zuří boj mezi hudečkovci a vávrovci. Zpráva je to tak zásadní, jako že po pondělí přichází úterý. V ANO zuřil boj mezi Válkovou a Marvanovou. Specialisté s politickým mikroskopem vám vyloží, oč jde hudečkovcům a oč vávrovcům. O co šlo Válkové, vykládá Marvanová sama. Vy ale můžete oprávněně namítnout, co je nám do toho? Politika už dlouho sestupuje do spodních vlhkých pater, kde je šero a nuda. 
	Kdo pod vládou politiky žije, což jsme všichni, politiku potřebuje, protože má problémy řešitelné jen politickou cestou. Kde není car či diktátor, nejde to jinak. Můžeme ty problémy zase, asi posté, vyjmenovat: penze, státní dluh, sociální a zdravotní systém, daně a vymahatelnost práva. Jednotlivci se mohou zdát tato témata odtažitá, ale dotýkají se jej ze všeho nejvíc. 
	Koalice i opozice mají problémy bohužel jiné, viz výše vyjmenované vzory válek mezi stranami i politiky, které se lidí nedotýkají. Divte se pak, že voliči nechodí k volbám v tak velké míře, že je Dienstbier plánuje nahradit udělením volebního práva cizincům. Cizinci se asi vyznají lépe ve sporech hudečkovců a vávrovců a promítnou je do výsledků příštích voleb. 
	Zajímavý svou nekonečnou zbytečností je i boj o Opencard. Je v této republice někdo, kdo se v něm vyzná? Jediné, co všichni víme, že se Opencard podobá průvanu, který vnikne do obydlí filatelisty. Vzduchem víří známky za miliardy, a nikdo neví ani to, kdo otevřel okno, aby udělal průvan. 
O druhém pilíři penzí víme, že ho koalice chce zrušit (Babiš ovšem ano i ne), protože ho zavedla minulá vládní koalice. 
	Dnešní opozice kupodivu nespustila kanonádu na téma, co máte vy, pane premiére, nachystané místo druhého pilíře? Všichni víme, že penze se musí reformovat. Jak? Pohyby v reformě penzí jen kopírují silokřivky politických vztahů koaličních partnerů nejen tamté, ale i dnešní koalice, nikoliv potřebu vybudovat matematicky a sociálně bezpečný model, funkční za všech koalic. 
Babišovy manévry a obraty mezi sloupy „ano“ i „ne“ to názorně ilustrují. 

A kdo půjde Sobotkovi po krku? 

Základní kritérium je víra vlády, že to během volebního období ještě nekrachne, tak ať si pálí prsty vlády příští, ne ta naše. Cílem opozice je udělat z reforem karabáč na koalici. Sobotkovi se to v opozici podařilo. Nečasovy reformy rozmontoval. Teď to sám má dobré. Žádnou pravicovou opozici na krku nemá. Pokud nepočítá Babiše, kterého na krku má. 
	Po zdrcující sebevraždě ODS nastal na celé pravici čas mdlob. Narodila se řada pidiuskupení podivínsko-pravicově-extremistického rodu, všechna stejně bezvýznamná. Jednou pazourou se ty černopravicové ideje dotýkají levičáckých snů o vládě těch nejlepších z nás. To je pro občanskou demokratickou pravici nepřijatelné. Tak hledá útočiště v ANO, což je ale jen bianko příbytek. Kalouskova politika, jediné, co je z pravice dnes vidět, se skládá z nekonečných bonmotů a trefných poznámek, které ochabování topky nezastřou, voliče nestrhnou a vládě neuškodí. ODS neochabuje, spíš vůbec neexistuje. Vydává mdlá a nepřekvapivá memoranda, případně se ústy Fialy vyjadřuje k takovým kocourkovským nejapnostem, jako je souboj pražského úředníka s předsedou vlády. 
	Úpadku pravice se nemůže nikdo divit. Vystavila se dobrovolně tak efektnímu ponížení, že na něj veřejnost dlouho nezapomene. V záři toho ponížení zmizely i zásluhy Nečasovy koalice i skutečnost, že ČSSD na tom se svou korupční zátěží není lépe. Ale jak je kdo vnímán, není jen dílem často nespravedlivé veřejnosti, ale především dílem kritizovaného politika. O pověst musí se starat sám s chytrostí lišky - ví, kde žije. 
	Moderní politika je soupeření pravice s levicí. Když jedna ze stran zmizí, zmizí politika a nahradí ji buďto autoritativní režim nějakého pana Všeználka, nebo v lepším případě detailistické politikaření a přehrabování okrajového haraburdí, kterému nakonec už nerozumí ani ti hraboši. Viz Hudeček kontra Vávra či vyhnání Pospíšila z ODS. Politické bezčasí si musíme protrpět, než dozraje v Česku nová politická přirozenost. S komunisty ve vládě mohlo být hůř, s inteligentnějšími předáky pravice lépe. 

O autorovi| Karel Steigerwald, komentátor MF DNES
Foto autor| Foto: Jan Zátorský - MAFRAO autorovi| Karel Steigerwald, komentátor MF DNES
Foto autor| Foto: Jan Zátorský - MAFRA

Pokuta za Babiše má mnoho řešení
5.6.2014    Mladá fronta DNES    str. 12    Názory
    KAREL STEIGERWALD        
Skutečnost zlobí a je málo nástrojů, jak na ni. Ministr Babiš nepožádal o lustrační osvědčení, premiér Sobotka jej navrhl, prezident Zeman jmenoval a občan to žaloval na úřadě Prahy 1. 
	Úřad dal Sobotkovi pokutu za přestupek, že Babiše navrhl. Prezidentovi za jmenování pokutu nedal. Babišovi, že úřad přijal, také ne. Sobotka se odvolal, že nebýt Babiše, nebyla by vláda a patrně by Česká republika zanikla. 
Nečtete žádnou satirickou komedii, která hanobí vysoké činitele republiky, nýbrž jen stručný popis skutečnosti. Nikdo z účastníků se za tu šaškárnu nestydí, jako dobří komici to všichni hrají vážně, neb vědí, že směšné se rodí vždy s vážnou tváří. Pointu dodal Babiš – za chudáka Sobotku pokutu zacvaká. 
	Potřebovali bychom jinou skutečnost, ale jak se jí domoci? Třeba jasným zákonem. Osoba registrovaná jako agent StB může být ministrem. A bylo by po šaškárně. Hrozí ale, že na takový zákon by se přisál poslanecký přílepek: osoba jmenovaná ministrem musí být registrovaná jako agent StB. Na to by se našlo dost hlasů i v tomto novém parlamentu. Argumentů je pro to řada. Hlásili jsme se všichni, ale spolupracovníky StB se stali jen ti nejlepší z nás. Nějaké hejholy by estébáci nevybrali. Vybraní do všeho lépe viděli a měli nejvíc informací. Už tenkrát na nás pomrkávali: Ano, bude líp! Vzkázal jim to Andropov. Jsou potíže se zákonem o úřednících. Zákon o estébácích v úřadě by jej mohl nahradit. Na Sobotku je zákon krátký. 
Obohatil naši státnost o myšlenku, že vznik demokratické vlády závisí na jednom člověku. Kdyby s tím Babiš sekl, nastala by katastrofa. U Sobotky jde o císařsko-královský postoj jedince k republice. 
	Nevinný je jen prezident Zeman. 
Vycházel při jmenování Babiše z toho, že zákon o agentech ve vládě bude brzy přijat. Parlament jej vyšplouchl. Nic takového zatím nechystá. Za to prezident nemůže, je prognostik, není bůh. 
	Možná vám tyto náměty připadají přehnané. Pocházejí ze studny negativní deviace. Přitom se nabízí řešení nejschůdnější: odchytit toho občana, který si stěžoval a toho úředníka, který dal Sobotkovi pokutu. Za použití zákona o informacích a zákona o integritě osobnosti by rejpal mohl jít do vězení. Možná proto Sobotka nechce, aby se u nás proháněla vojska NATO a koukala na to.

O Hitlerovi
3.6.2014    Mladá fronta DNES    str. 08    Názory
    Karel Steigerwald        
Právo je právo – pokud soudy budou trestat šíření informací z éry nacismu, nebudou moci nechat komunistickou éru stranou. Kdo chválí nacismus, půjde za katr, kdo chválí Stalina či Gottwalda, ne? 

Městský soud v Brně začne řešit knižní vydání Hitlerových projevů. Státní zastupitelství v publikaci spatřuje podporu a propagaci hnutí směřujícího k potlačení práv a svobod člověka a popírání genocidy. Obžalovaným hrozí až deset let vězení, firmě zrušení a propadnutí veškerého majetku. 
	Takových zpráv budeme číst i v budoucnosti mnoho. V procesu jde na jedné straně o ochránění práva na informace, na poznání minulosti, na svobodu přístupu k ní, na straně druhé o zákaz šíření zvrhlých ideologií, které lidem tolik ublížily. Jde také o peníze, o nacistickou makulaturu je zájem, ale to k soudu nepatří. Ten si bude muset vybrat mezi dvěma útesy, svobodou a zákazem. 
Jeho rozhodnutí, i když precedenční právo nemáme, bude mít velký vliv i na budoucí vydavatele hraničních textů a jejich případné procesy. 
	Stíhat a soudit šíření informací je ve svobodné společnosti vždy velmi ošemetné a může napáchat víc škody než užitku. Ale názor, že právo na svobodné šíření informací je svaté a zabezpečuje zdravý rozvoj společnosti, u nás nemá velkou tradici. 
Zkušenosti s takto liberálně pojatou svobodou jsou malé. 
	Mnohem větší jsou zkušenosti se zakazováním a zatajováním různých názorů, informací, událostí a faktů na základě většinou jen dobového přesvědčení, že jde o škodlivé materiály. O liberální pojetí se pokoušíme posledních 25 let. Ani za c. a k. 
konstituce, ani za první republiky nebylo u nás pojetí informační svobody tak volné jako dnes. Vždy byla nějaká omezení a tresty, hanobením víry počínaje a hanobením prezidentů konče. Nesprávné názory se vždy stíhaly, aby se společnost ochránila před jejich domnělou škodlivostí. I Voskovec a Werich museli na zákrok úřadů vynechávat, zamlčovat či obcházet různé pasáže ve hrách Osvobozeného divadla. 

Nácky zákazy neodradí 

Škodlivost vždy pochází jen z činů lidí, nikoliv ze slov a písma, ze svobody šíření informací, nepočítáme-li tak speciální informace, jako je návod na výrobu zbraní hromadného ničení. Zakázané informace proudí mezi lidmi čileji než nezakázané. 
Proudí ovšem útržkovitě a poškozené. V lidech vyvolávají iluze a falešné představy, což je vždy také cílem cenzury. 
	Číst či studovat Hitlerovy projevy, nikoliv zprostředkované interpretace, je pro chápání a studium historie zásadně důležité. Kdo chce být nacistou, většinou ty projevy ani nečte nebo si k jejich zakázaným útržkům cestu najde. V jeho nacistickém myšlení ho nějaký zákaz nezastaví, spíše naopak. Zakazování vede ke zkreslování a k rozvoji lží, které mohou společnosti škodit mnohem konkrétněji než předpokládané škody způsobené svobodou. Zakazovači by si měli promyslet esej na téma, jak škodí pravda o Hitlerových projevech. 
	Hitlerovy projevy škodily hodně. Celé nacistické šílenství na nich bylo postaveno. Omámily velkou část německého národa. Právě proto je dobré ty projevy znát – abychom věděli, jak a proč k tomu prolomení lidskosti u jednoho z nejvzdělanějších a nejcivilizovanějších národů mohlo dojít. Důležitou složkou toho omamování bylo právě zakazování názorů a informací. Zakázat je lehké a vyvolává to falešný dojem, že problém je vyřešený. Snášet působení Hitlerových názorů na veřejnost je obtížné a touha zakázat ty názory je pochopitelná. Komunistické učení svobody šíření čehokoliv užívá dosyta, ačkoliv jeho předáci šíří tiskem i na veřejnosti názory podobně odporné. Znamená to, že nacismus pobuřuje hodně, komunismus méně. Nacismus je víceméně věcí Němců, v komunismu jsme zabořeni po uši my, tak ho pardonujeme. Ale právo je právo, pokud soudy budou trestat šíření informací z éry nacismu, nebudou moci nechat komunistickou éru stranou. Kdo chválí Hitlera, půjde za katr, kdo chválí Stalina či Gottwalda, ne? To by bylo nejškodlivější řešení. 
	Soudy, které toto budou rozmotávat, si musí vybrat cestu zákazů nebo cestu svobody. Bude to velmi vážné rozhodnutí. 
Rozvoj či odúmrť nacismu a komunismu neovlivní, naši svobodu ano. 

O autorovi| Karel Steigerwald, komentátor MF DNES
Foto autor| Foto: ČTKO autorovi| Karel Steigerwald, komentátor MF DNES
Foto autor| Foto: ČTK

Ne“ v ANO
2.6.2014    Mladá fronta DNES    str. 08    Názory
    Karel Steigerwald        
Ministryně spravedlnosti Helena Válková (za ANO) a její 1. náměstkyně Hana Marvanová se hádají, pražským lídrem nebude exprimátor Jan Kasl ani šéfka pražské organizace Radmila Kleslová. Politikaření začíná. 

Na hnutí ANO se hrne politika. 
Doposud se prezentovalo jako projekt jednoho silného muže, pod jehož taktovkou bude vymeteno zlo. Neuplynul ani rok a z vymetačů zla řízených Babišem se rodí politici. 
	Politik u nás znamená především spor, konflikt, hádanice a rozklad. ANO doposud nebylo nic pevného či jasného. Politický život tohoto hnutí byl pevně v rukou šéfa. On řídil, reprezentoval a dosazoval. To vypadalo jako jednota a vzájemný soulad šéfa i mužstva. Problém hnutí ANO je v tom, že není jasné, kdo to mužstvo vlastně je. 
	ANO vzniklo rychle, ve vhodné chvíli a nahoru je katapultovalo znechucení voličů, nikoliv zkušenost jeho politiků či kvalitní program. Souhvězdí politiků, jak se jimi politické strany obvykle pyšní, nahradil Babiš sám sebou a přidal populárního herce. Program zastoupil univerzální slib, že BUDE LÍP a že ANO skoncuje s kmotry, korupcí, plýtváním. 
	Připomíná to počátky VV, Babiš je Bárta ve vyšší letové třídě, kmotry jsou bývalí dinosauři. Na startovní čáru to stačí, na politický život je to málo. Věci veřejné svůj politický život dokonale zhudlařily a ztrapnily. Nahradit náhlý start trvalým politickým provozem a hutným programem se jim nezdařilo. Babiš je nyní před týmž problémem. Raketa vyletěla a po půl roce se do popředí tlačí otázka, co bude dál a kam vlastně poletí. 
	Poslední dny přinesly hned dva nesoulady či dvě šarvátky. Válková kontra Marvanová, Kasl kontra Kleslová. Kleslovou odmítlo emancipující se vedení ANO, Kasla zase pražské. Babiš zrušil oba kandidáty, bude hledat pro Prahu jiného volebního lídra. 
Kde a jak? Přišel s nápadem, že veřejnost sama bude zkušené a kvalitní kandidáty navrhovat. Bůh s ním. 
	Jen jedno je jasné: v ANO nejsou lidi. 
Lidi, kterým se říká osobnosti. Valí se jedny volby za druhými, kde brát kandidáty? Je to věčný problém i starých stran, které mají jakési hledačské aparáty, a přesto zástupy jejich osobností nejsou oslňující. Je to problém i strany nestrany, hnutí ANO. 
	Exprimátor Kasl je velkorysý politický turista, Kleslová má podezřelou minulost. 
Proč by tito kandidáti měli představovat politiku ANO, ví snad jen to ANO. Nabízí se jediný důvod – že to oba chtěli. Dámy na Ministerstvu spravedlnosti jsou dost dlouholeté kamarádky na to, aby si záhy vjely do vlasů. Přičemž, jak poznamenal i prezident republiky, hrají svůj konflikt na terénu pro širší veřejnost dostatečně nejasném. 

V politice u nás talenty nerostou 

Co bylo v době voleb výhodou ANO, to je nyní jeho slabinou – zásobárna osobností do funkcí. Nemít postavy s minulostí je vhodné do voleb, v každodenní politice takové postavy chybějí. ANO je v situaci, v jaké byla česká politika v roce 1990. Všichni začínali a neměli žádné zkušenosti. Politik je postava vývoje, odspodu nahoru, z komunální politiky výš a výš. Vrcholná politika je cíl kariéry a sklizeň zkušeností. Minulých dvacet let mnoho takových profesionálů (jak rád říká i prezident) nevyšlechtilo. Spíš naopak, delší pobyt v různých úrovních politiky vedl k diskvalifikaci lidí, ať už oprávněné, či nikoliv. Vedl dokonce k diskvalifikaci nejen politických person, ale celých politických stran. 
	Už prezident Havel kladl důraz na nové, mladé tváře nepoznamenané mravním rozkladem z éry komunismu. Mladé tváře se však osvědčily stejně jako ty staré, to jest příliš často nabídly mravní rozklad stejný, ne-li ještě hlubší než ti staří zkaženci. 
	Politika je stále triviálnější. Čím chabější je důvěra lidí v politické strany, tím elementárnější lákadla strany slibují. Spor o pravicový či levicový charakter republiky nahradila banální témata, která by měla být samozřejmá pro každého: že se nebude krást a že zloději budou potrestáni. Na to dnes slyší veřejnost nejvíc a tuto nabídku jí politici podstrkují. 
	Zda vážně, nebo jen tak, nikdo neví. 
Trestat zloděje a nekrást má běžet automaticky, politika má začínat až nad tím. Jenže nad tím žádná velká politika nezačíná. ANO má problém s nedostatkem osobností. 
Všichni máme problém s nedostatkem skutečné politiky, to jest politických témat, která by stát obohacovala a rozvíjela. Asi to spolu souvisí. Nejsou lidi, nejsou témata. 

O autorovi| Karel Steigerwald komentátor MF DNES
Foto autor| Foto: Michal Šula, MAFRAO autorovi| Karel Steigerwald komentátor MF DNES
Foto autor| Foto: Michal Šula, MAFRA

Zákon o státním dluhu uklidní, ale útraty nezkrotí
29.5.2014    Mladá fronta DNES    str. 12    Názory
    KAREL STEIGERWALD        
Babiš už poslal do připomínkového řízení návrh ústavního zákona o rozpočtové odpovědnosti. Smyslem zákona by mělo být úsporné peklo, namířené na všechny státní orgány i činitele, které by se rozpoutalo automaticky po překročení jisté výše státního dluhu. Zákon by to byl rozumný. Něco takového chystala už bývalá koalice, jiné znění má i EU. 
	Smysl toho zákona je bohužel paradoxní. Umožňuje státu až do výše nastavené hranice utrácet jaksi legálně a bez špatného svědomí. 
Návrhy hranice se pohybují mezi 45 až 60 procenty HDP. Jde však o zákon ústavní, bude se proto hledat 120 poslanců, které koalice nemá. 
	Nynější státní dluh je 46 procent HDP a roste. Než se nějaká hranice stanoví a zákon odhlasuje, může dosahovat 70 procent HDP a hranice se bude muset znovu upravit. 
	Utrácet totiž chtějí všichni a potřebují nějaké krytí před znepokojenou veřejností. Pro vlády je to naopak dobro – umožňuje uměle zlepšovat životní úroveň (žít na dluh) a tím i úspěšnost vlády. Zvyšuje kvóty, které mohou vlády rozdávat lidem a tím rozšiřovat míru politického korumpování voličů za jejich peníze. 
Zákona se stěží dočkáme, a když ano, tak s parametry pohyblivými jako otvírající se nůžky. Utrácet chce každá vláda, tamta, ta dnešní i ta budoucí. Na změny a překračování hranice rozpočtové odpovědnosti se vždy najdou argumenty, počínaje Babišovým, že ho tlačí koaliční partneři, konče bláboly jednoho zapomenutého premiéra z minulého desetiletí, který hlásal, že dluhy státu se neplatí. 
Jsou i tak drzí politici, kteří tvrdí, že dluhem se zvyšuje blahobyt. 
	Škodlivý je i malý státní dluh. 
Dluh podnikatele má zvýšit zisk, dluh státu jen oblibu vlády na úkor budoucnosti. Voličům už problém státního dluhu dochází. Proto se vynořují zákony o fiskální odpovědnosti. Zatím jsou to však jen chlácholivé pokusy. Možná ty dluhy jednou někdo vezme vážně. Lidem pak bude muset dojít, že bez nových dluhů blahobyt neporoste, a až se budou konečně splácet ty staré, dokonce klesne. Která vláda se toho pustí, ta rychle zahyne. 
	Čarodějnictví se státním dluhem je rozhodně bezpečnější než úspory a splácení. Jde ale o tanec na Titaniku a dole u kotlů už je voda. Tu zákon o rozumnosti nerozumného utrácení z lodi nevytlačí. Ale nevadí, zatím hudba hraje.

Volební krach
27.5.2014    Mladá fronta DNES    str. 10    Názory
    Karel Steigerwald        
Pokud se evropská politika nevrátí k hlavnímu tématu, jímž je svoboda občanů, dojde ke katastrofě. Její úspěch nepovstal z ochranářství a z masivního přerozdělování, nýbrž z vynálezu občanské svobody. 

Předáci si libují: dostali jsme patnáct, deset či kolik procent hlasů voličů. Že jsou to procenta z osmnácti procent těch, kdo přišli, raději nedodávají. Ještě dvoje troje takové volby a bude po Evropské unii i po demokracii v Evropě. Z „osmadvacítky“ bude jakési novodobé císařství, z demokracie panství populistických lhářů a z politiků nová šlechta vyžírající státní rozpočty. 
	Je to představa chmurná, ale varovná. Nejde jen o to, jaký je zájem o Unii. Problém je hlubší: jaký je zájem o demokracii, o společnou správu věcí veřejných a jak lhostejná je společnost k nejrůznějším druhům extremismu. 
Politici vidí viníky v médiích, která špatně vysvětlují jejich záměry, média vidí politiky stejně - také špatně vysvětlují své záměry. 

Pomohly jenom pokuty 

Důležitým pachatelem jsou voliči. Málo se zajímají o hodnoty, které jim volby nabízejí, protože jsou občansky nevyspělí a postižení plísní starých časů. O tom, kdo bude mít moc, rozhoduje stále méně voličů -jako by většině lidí bylo jedno, kdo tu moc nad nimi bude mít. To jsou pro sebevědomou a svobodnou společnost špatné vyhlídky. 
Nezájem o volby do EU, na východě drtivý, na západě alarmující, je potvrzuje. Větší zájem o volby je jen v zemích, kde za neúčast hrozí pokuta. 
	Osmnáct procent voličů toho moc neřeklo - rozhodně jsme se nedozvěděli, co si myslí těch osmdesát dva procent, která zůstala doma. Přesto si silná pětka malých stran, které výsledky voleb vytvořily, libuje. Libuje si i ODS, která k té pětce nemá daleko, a rádi jsou i Svobodní. Prorazili čáru neparlamentní strany. 
	Pětka ani ODS by si libovat neměly - voliči si nevybrali žádnou převažující stranu ani to nové ANO. Volební výběr převážně připomínal tápání naslepo, jestli v tmách něco nahmátnou - zvolme toho nebo toho, však je to skoro jedno. Zvítězily prý proevropské strany, nikoliv euroskeptici. Ale je to jako věštění ze zamlžené koule. Proč proevropské, proč euroskeptické? Nikdo o tom moc neví a žádné strany o tom seriózní debatu nevedou. Spor o EU se vede v titěrných dimenzích hanby euromásla a hanby eurodobra. Jedni se k Bruselu modlí, druzí se pošklebují zakázané žárovce. Blížíme se pomalu k hlavnímu politickému krédu císařství: postaráme se o vás, postarejte se o nás. To je v kostce společná ideologie účastníků voleb, občas odstíněná podivínstvím či hloupostí, občas fešáctvím kandidátů. 
Teď se ještě servou o našeho eurokomisaře, což bude veřejnosti opět jedno - kdo něco ví o tom minulém krom toho, že byl minulý měsíc v Kyjevě? 
	Voliči a politika se od sebe vzdalují, jako se vzdaluje život na zámku od života v podzámčí. Jestli bude v Bruselu obědvat John, nebo Okamura, je voličům jedno a k volbám je to nepřitáhne. Vadí jim ten opulentní oběd. Problematika EU se zredukovala na rozdávání, kolik komu Brusel čeho dá a co si z toho sám nechá, případně co se kde ukradne. Je to ideologie, která leze ze státu do státu, ze všech do Bruselu a z Bruselu zpět do, jak tam říkají, euroregionů. Z toho už se nějaké císařství vybudovat dá. 

A co z toho budeme mít? 

Ztráta ideologie a splývání stran k populismu, to je bolest EU i bolest členských zemí. Zdegenerování demokracie na jednoduchou otázku „co mi dáte“ je riskantní. Evropa není na planetě sama a lehce se může stát, že nebude hrát ani druhé, ani třetí housle, nýbrž jen obracet noty jiným. Oslabuje se sama. Má „korektní“ politiku, která vyvolává extremismus, „lidskými právy“ dusí občanské svobody. Pasovala se na chrám dobra a řeže si větev, na níž tak tak sedí. Politici korumpují voliče, voliči chtějí být korumpováni. Přeje si to volič i politik. 
	Pokud se nejpozději v dimenzi jedné generace evropská politika nevrátí k hlavnímu evropskému tématu, jímž je svoboda občanů, ke katastrofě dojde. Úspěch Evropy v dějinách nepovstal z ochranářství a z masivního přerozdělování, nýbrž z vynálezu občanské svobody. A ta dnes v nabídce chybí. 
	Jak se říká u hlupáků, o čem je filozofie těch voleb? Samé neprodejné zboží. 

O autorovi| Karel Steigerwald, komentátor MF DNES
Foto autor| Foto: ReutersO autorovi| Karel Steigerwald, komentátor MF DNES
Foto autor| Foto: Reuters

Tlach z Hradu
19.5.2014    Mladá fronta DNES    str. 10    Názory
    Karel Steigerwald        
Prezident Miloš Zeman by neměl šiřitele negativních zpráv hledat jen v médiích. Jistě jsou i tam, ale poučka o zametání před vlastními dveřmi platí i v té nejvyšší politice. 

Prezident republiky často připomíná užitečnost ostrůvků pozitivní deviace a škodlivost těch negativních. Je to konečně povinnost prezidentů – peskovat a chválit. Naposledy v pátek v Rokycanech. Prezident si tam postěžoval na média, že jsou plná negativních zpráv. Řekl: „O pozitivních věcech se mluví málo, hodně se u nás fňuká a ze všeho se dělá katastrofa a problém. Třeba Nova má první zprávu vraždu, potom má znásilnění a pak dopravní nehodu, ale co je pozitivní, to se lidé nedozví.“ 
	Prezident má bezpochyby pravdu. Média svou zálibu ve špatných zprávách přehánějí. Vycházejí z obchodních důvodů vstříc horším stránkám povahy čtenářů a je otázkou, jestli ty čtenáře sama navíc nedráždí. Ale prezident si tu pravdu, všeobecně známou, sám vzápětí pokazil. Bezdůvodně napadl doktora, který operoval ministra vnitra, že prý „ho málem zabil“. To je excelentní negativní zpráva. Už vidím ten titulek: Zabil doktor ministra vnitra? Co je za tím? 
	Chyby či nechyby v medicíně je věc obvykle velmi složitá, jakož i celé léčení lidí je složité. Vyjadřovat se k němu mohou jen odborníci a ani ti se často neshodnou – právě pro delikátní složitost medicíny. Zeman medicíně přirozeně nerozumí, nemá po ruce ani žádné odborné výstupy na téma, jestli doktor zabil, nebo ne. Pro lékaře je to situace velmi nepříjemná, když o něm prezident řekne, že málem zabil. Přesněji, byla by nepříjemná, kdyby se slova (rozuměj bonmoty) prezidenta Zemana brala vážně. Většina veřejnosti snadno pochopí, že prezidentovy výroky o léčbě ministra Chovance jsou nejspíš na úrovni obyčejného tlachu, ale pozor, tlachu negativního. Zeman se svému bonmotu zasměje, možná i někdo druhý a další kapka negativní zprávy ukápne do poháru celkového znechucení. To žijeme v zemi, kde i operaci ministra odfláknou? pomyslí si každý, kdo Zemanovi věří. 
	Většina voličů naštěstí ví, že neodfláknou, že to jen prezident odflákl své vyjádření. Odborný názor (odbornost je další kvalita, kterou prezident chválí) nahradil bonmotem. Škoda, že Zeman takto sám sebe hanobí. Nařkl spatra doktora z vážné neprofesionality bez kvalifikované opory. V naší republice má každý doktor stejnou cenu jako každý prezident, platí masarykovské Já pán, ty pán. Zeman by, jako každý, měl lékaři nabídnout za svůj výrok omluvu. Soud o tom, kdo koho málem zabil či nezabil, by měl ponechat kompetentnímu orgánu. Ale možná je vhodnějším řešením ohnat se po pisálkovi, typickém představiteli negativní deviace. 

Chrlení odsudků 

Negativní deviace, přesněji řečeno chrlení nekompetentních názorů a odsudků, ne-li přímo rozsudků, je v naší politice v módě. Politici rádi a často nahrazují soudce, vědce, moralisty, kohokoliv. Není však pravda, psal už Havlíček, že když dá pánbu hodnostáři ouřad, dá mu i rozum, jak se naši politici často mýlí. Vyjadřují se rádi zostra o záležitostech, v nichž se nevyznají a v nichž si dokonce nedají ani poradit. Zeman, k jeho škodě, se k tomu nechává strhnout příliš často. Rád označuje lidi za pitomce, nevzdělance, ne-li idioty. Pustí se třeba do laického fantazírování o průplavu, který spojí tři moře, aniž má nějaké odborné podklady technické, ekonomické či kulturní. Možná že chuť médií informovat o negativních deviacích plodí právě ochota politiků do špatných zpráv se nejen namáčet, ale i je iniciativně vytvářet. 
	Najdeme to zejména v oboru hanobení politických protivníků. Různí předáci se sami pasují na moralisty, prokurátory a soudce. Od boku vynášejí nejen obvinění, ale i rozsudky. Zapomínají přitom, že jejich hanobení konkurentů, často evidentně politicky účelová, lehce v očích voličstva přeskakují na celý politický národ. V poslední době tím vyniká začínající politik Babiš. 
Ten každého, kdo ho naštve, veřejně označí za „zloděje“, jako by byl státním zástupcem či soudcem. Utvrzuje veřejnost v názoru, že celá politika nestojí za šesták, což jistě není pravda. Ten názor však bude padat zpětně i na něj. Je mezi „lumpy a zloději“, je to tedy taky „lump“, napadne kdekoho. 
	Ani prezident by neměl šiřitele negativních zpráv hledat jen v médiích. Jistě jsou i tam, ale poučka o zametání před vlastními dveřmi platí i v té nejvyšší politice. 

O autorovi| Karel Steigerwald komentátor MF DNES
Foto autor| Foto: MAFRAO autorovi| Karel Steigerwald komentátor MF DNES
Foto autor| Foto: MAFRA

Slunce vyjde
17.5.2014    Mladá fronta DNES    str. 10    Názory
    Karel Steigerwald        
Očekává se, že soudy vymetou z politického světa kriminální společnost. Pachatelé odejdou do věznic, příští pachatelé dostanou strach a korupce skončí. Nic takového se pochopitelně nestane. 

Je toho hodně, co nashromáždily orgány činné v trestním řízení. V různém stadiu od podezření a vyšetřování až po obvinění a soudní síň jsou desítky případů. Velké, malé, jasné, záhadné. Míhají se tam miliony, kabelky, nahrávky, cihly zlata, jmenování do zajímavých úřadů, sesazení i povýšení policisti a státní zástupci, různé zašifrované výrazy, krycí hesla, konta ve vzdálených cizinách, dokonce i zmizelí lidé a lidé zavraždění. Z těchto elementů se skicují hrůzné příběhy. 
	Vystupují v nich hlavně politici a jejich spříseženci z obou velkých stran, ryby velké i mřenky jak z ODS, tak z ČSSD. Hlavními esy ČSSD jsou souzený hejtman Rath a neobviněný premiér Gross. Esem ODS je premiér Nečas a jeho přítelkyně, dnes manželka Nagyová. Kolem těchto sluncí víří různé planety – v nápadně větším počtu kolem ODS. Menší množství namočených socialistů se dá od oka vysvětlit tím, že v době nástupu proti politickému zločinu nebyli u moci a jejich esa z dob, kdy u moci byli, jsou částečně zapomenutá a skrytá za svým pohádkově nabytým majetkem. ODS jako vedoucí strana vlády je dnes pochopitelně na pořadu až do nejmenších detailů. Paradox je, že tažení za očistu politiky začalo vážněji právě za vlády premiéra Nečase, který je dnes toho tažení hlavním úlovkem. 
	Z takto vyobrazeného světa jsou lidé zhnuseni. Vytvořila se antipolitická nálada a vše, co pozitivního vlády udělaly od listopadu 1989, zastínil odlesk těch zločinů. To umožnilo prudký vzestup Babišova hnutí ANO, které jeho politické průšvihy teprve čekají. O kritiku marasmu velkých stran se Babiš v kampani opřel a po jejich ničemnosti vystoupal až do vedoucí politické role. 
	Mimo nynější špínu jsou také komunisti. Jednak proto, že s nimi černotu nikdo páchat nepotřebuje a nechce, protože nemají žádné zlodějské možnosti, a jednak proto, že mají špínu vepsánu přímo v programu a ústech předáků. 

Unikl jeden, uniknou i další 

Babiš a jeho úspěch – to je soft verze silných mužů, kteří se ujímají moci v obdobích politického marasmu. Svou moc živí ze zdechlin zkrachovaných předchůdců a z všeobecné touhy, aby už někdo konečně udělal pořádek. Dělání pořádku je bianko šek. Nikdo neví, co za něj bude a kdo ho proplatí, neboli kam až ten pořádek půjde, a hlavně – jaká politická konstelace dá silnému muži nepřekročitelné demokratické bariéry. 
	Další vývoj výše popsaného marasmu bude probíhat podle výsledků soudních procesů. Budou-li věrohodné, budou-li spravedlivé a budou-li vůbec. Očekává se, že vymetou z politického světa kriminální společnost. Pachatelé odejdou do věznic, příští pachatelé dostanou strach a nad našimi hlavami opět vyjde slunce. 
	Nic takového se pochopitelně nestane. Už případ Barták a spol. ukazuje, že oddělování kriminálních zrn od plev bude trvat ještě dlouho. Také nátlak politiků na orgány neskončí. Neskončí ani tradiční český sklon k zlodějinám. A neskončí jen tak tradiční česká nedůvěra k orgánům, policii, soudcům i politikům, kombinovaná snad s vrozenou chutí krást. Z marasmu ven nebude náhlý skok, spíš plíživý proces. 
	Doposud dostává veřejnost lákavá sousta. Kabelky, miliony, drzosti a cynismus z odposlechů. To dráždí fantazii. Ale podobná sousta dostávala i v případě Bartáka či gripenů. 
	Soudci jsou lidé vázaní složitým systémem zákonů, soudních pravidel a předpisů. Ten systém drží jejich fantazii na uzdě. My ostatní naopak fantazii milujeme. Ten systém však umí také pravý opak: skrýt pachatele i trestný čin v jeho džungli. Mezi těmi dvěma konci se soudy pohybují a mají ještě i třetí cíl: abychom jim my, převážná asi většina společnosti, důvěřovali. 
	Politika nezanikne a slunce přece jen zase vyjde. Z Babiše dějiny samovládce neudělají, ODS nezanikne, socialisti přežijí i Sobotku, republika Zemana. Kdo se i v těchto dobách, které přejí drnčení populismu, soustředí na politiku, vydělá. Bude mít naspořeno do časů, kdy se politika vrátí sama k sobě. Ty časy mohou přijít brzy. 

O autorovi| Karel Steigerwald, komentátor MF DNES
Foto autor| Foto: Tomáš Krist, MAFRAO autorovi| Karel Steigerwald, komentátor MF DNES
Foto autor| Foto: Tomáš Krist, MAFRA

Bůh odměnil Halíka, Paroubek se odměnil sám
15.5.2014    Mladá fronta DNES    str. 12    Názory
    KAREL STEIGERWALD        
Tomáš Halík katolický duchovní 

Kněz Tomáš Halík obdržel jako první Čech Templetonovu cenu, která se v oblasti prohlubování duchovního světa považuje za obdobu Nobelovy ceny. Zařadil se tak mezi velikány, jako je matka Tereza či dalajlama. Protože jde o cenu duchovní, mohou ji laikové chápat i tak, že ji svým způsobem uděluje sám Bůh. Je to tedy velké ocenění nejen katolické církve, ale i všech církví. Protože duchovní svět lze chápat i nenábožensky, ocenění mohou přivítat i nevěřící, kteří praktikují prohlubování duchovního světa bez boží účasti. Tak cenu chápe i Halík, který je velkým bojovníkem za odstraňování předsudků mezi církvemi i nevěřícími. 

Jiří Paroubek expremiér a předseda strany LEV 21 

Jiří Paroubek k ocenění své duchovní činnosti nepotřebuje žádný výbor, natož Boha. Ocenit se umí sám. Oceňují jej také idealističtí sponzoři. Věří, že jejich klient má být ve vysoké politice. Paroubek tomu věří též, a proto se o návrat do vysoké politiky stále pokouší. Cestu mu hatí šťouralové. Rozplétají jeho finanční poměry i poměry jeho sponzorů. Přitom Paroubek jasně říká, že je s ním vše v pořádku. Kdysi na sebe prozradil, že má vyšší poslání. Než prozradí jaké, přednáší na dvou vysokých školách. Ty tvrdí, že u nich nemá žádný úvazek. Trpět nechutnými ústrky je u tohoto typu duchovních lidí normální. 

Foto popis| Foto popis|

Stropnický se přimotal tam, kde snad být nechce
14.5.2014    Mladá fronta DNES    str. 10    Názory
    KAREL STEIGERWALD        
Martin Stropnický by u nás nerad viděl vojska NATO, protože nás okupovala sovětská armáda a nejsou na ni dobré vzpomínky. Čeští politici se rádi dopouštějí náhlých výroků, o které je nikdo neprosil, které nejsou v dané chvíli na programu a jediný užitek z nich je, že zamotávají českou politiku do podivných nesrozumitelných kokonů. Co vedlo ministra obrany ke srovnání vojsk NATO se sovětskou okupační armádou, neví asi ani on. Politický smysl NATO by znát měl, asi ho i zná, ale jak do něj zamontuje svůj výše uvedený odpor k pobytu vojsk NATO, měl by sám předvést. Dostal se na tu politickou stranu, kam asi nechtěl, kde je velká sympatie k Putinovi, obdiv k Sovětskému svazu osvoboditeli, nechuť k novému okupantovi USA a jeho prodloužené ruce NATO. Něco zmotal, vyjádřil se podivně a teď se z toho bude politicky delší dobu lízat. 
	I v české politice je zabydleno jakési rozdvojení na východňáky a západníky. Ne tak dramaticky silné jako v Rusku, ale stejně trvanlivé – bez ohledu na dějiny, zkušenosti, vývoj. Oslavuje se devátý květen jako den osvobození, ale že to byl první den další čtyřicetileté okupace, východňáci nepřipomínají. Ani to, že totalitní (nikoliv fašistický, nýbrž národněsocialistický) Hitlerův režim vystřídala diktatura komunistická, jak ji provozoval Sovětský svaz všude, kam dostal vojska. A zatřetí – že NATO není ani sovětská, ani nacistická okupace, naši východňáci také nerozlišují. 
	Možná se to vleče už od národního obrození, pověstného dubiska a vzletných fantazmagorií o vedoucí úloze cara jako otce všech Slovanů. Ale už tehdy Havlíček varoval – s ruskou vládou nemáme nic společného, pozor na ně. Ruský stát ani tehdy, ani v moderní době nepřinesl Čechům nic dobrého. Vrcholem byla vojenská agrese v roce 1968 a dvacetiletá přímá okupace. Nebýt té agrese, mohla nám naivita komunistických reformátorů s lidskou tváří vynést osvobození. 
	Ale to vše nic neplatí – moderní verze panrusismu straší dál. Sepište si, kdo inklinuje k Putinovi, a dělicí čáru v české politice si můžete sami nakreslit. Stropnický se do toho rusofilství nepochopitelně zamotal. Kdy u nás budou vojska NATO, ví i on: až naši demokracii bude ohrožovat agresor. 
Kdo to může být, je už dnes vidět.

Ničím nerušený vývoj narkomana ve vraha
7.5.2014    Mladá fronta DNES    str. 11    Názory
    Karel Steigerwald        
Ministr vnitra chystá registr přestupků, namířený zejména proti narkomanům za volantem. Dá na to padesát milionů korun, takže už dnes vědí příští soutěžící, kolik má jejich nabídka na vývoj registru stát. A to bez víceprací! Laika udivuje, že tak vážnou věc stát o pachatelích dosud neví a neeviduje. K aktivitě se probral se zpožděním mnoha let, teprve když narkoman přejel policistku. 
	Co má náhlá ministrova aktivita skrýt? Narkoman, který policistku zabil, měl jedenáct zákazů řízení během čtyř let. To jsou tři zákazy ročně, každý čtvrtý měsíc jeden. Laik si myslí, že maření zákazu je trestný čin, ale je to, jak vidno, jen houska na krámě. 
	Jak to asi probíhá? Ještě než mu vyměří jeden zákaz, už spáchá další? To s registrem nesouvisí, to souvisí s nepochopitelnou slepotou orgánů - „známá firma“ ignoruje zákazy bez obav a bez trestů, které by ji zastrašily. Jak tohle změní nějaký registr? Vždyť stát ví i bez nového registru, že mu ten zákaz dal jedenáctkrát za čtyři roky. Jak to hodlají vysvětlit orgány, za smrt policistky evidentně nepřímo odpovědné? 
	Co by vysvětlovaly - stačí začít rozvláčně smolit nový, čerti vědí, jestli užitečný, registr, který by měl o mladém narkomanovi signalizovat to, co se už dnes i bez něj ví: že je to jedenáctinásobný ničema. Užitečnější než celý registr by bylo, kdybychom se my laikové, kteří se ustavičně jen diví, dozvěděli, proč nechali mladého narkomana tak neopatrně jedenáctkrát poletovat po jeho drogovém světě až do chvíle, kdy z něj droga a zlá chvíle udělaly vraha. 
	Jak bude potrestáno to odpovědné úřednictvo? Jak se jmenují a kde sedí ti úředníci, kteří zanedbali tak vážnou povinnost, jako je ochrana lidí před notoricky nebezpečnými osobami? 
	Registr je možná dobrá věc, to nechejme odborníkům na státní správu, ale dělat z něj berlu, s jejíž pomocí se mají úředníci belhat temným lesem vlastní lenosti, šlendriánu, neřkuli neschopnosti? 
	Naše stará odvěká slabost: špatný výkon státní správy zastřít plozením nových a nových zákonů, předpisů, nařízení, komisí a registrů, jejichž užitečnost je sporná. Nesporné je, že zlepšení výkonu úřednictva nezajistí a že zvýší finanční nároky na státní kasu. Hned u toho posledního Chovancova návrhu padesáti milionů není jasné, jaký efekt přinese. Jenže to je u veřejných peněz jedno. 
	Každou chvíli se vynoří nějaký problém a s ním hned nový požadavek na nový zákon - třeba nedávno o tachometrech nebo o lupičích kovů, kteří svůj lup prodávají sběrnám. Veřejnost se má upokojit: zákon se píše, zlořád vymýtí. Ve skutečnosti se jen problém ze života posune vzhůru, do neživého světa abstraktních scholastik, v němž se jednoduché věci stanou automaticky neřešitelnými. 
	Tak se nyní vede právní filipika, kdy má být mladý narkoman potrestán - po třetím porušení zákazu, po pátém, po devátém? Mladík se mezitím vyvíjí ve vraha, orgány píší zákon, někdo sestavuje nefunkční registr a laikové to platí. A ještě navíc - nebýt zavražděné policistky, spala by věc tak, jak spala dosud. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Čeští antisemité jsou zvlášť zasmrádlé zjevy
6.5.2014    Mladá fronta DNES    str. 11    Názory
    Karel Steigerwald        
Bartoš A. B. je český antisemita. Jeho hlavním rysem, jak to u Čechů bývá, je udavačství. 
Nyní zveřejňuje seznamy českých Židů, které sám sestavuje. Kandiduje do Evropského parlamentu, i tam je jich plno. Má spot, kde pronásleduje rytíř Bartoš v brnění hada, vzadu se třepetají Davidovy hvězdy. Zachvátí-li tě židohad, zahyneš. Jako z protektorátu. Bartoš ale neví, kdo Židem je. Rasová kritéria jsou nespolehlivá, protože neexistují. Nenašli je ani Němci, a to jsou velcí fanatici vědy. Nakonec se i oni uchýlili k méně vědeckému Göringovu kritériu: Kdo je Žid, určuji já. Bartoš je na tom stejně. Přidal hada, sebe v brnění a omyl, že každé jméno, které zní nějak německy, je židovské. Jiný židobijce jeho kalibru by brzy objevil, že i Bartoš je Žid. Jeho dědeček se mohl jmenovat A. B. Bar Tosch. To A. B. znamená Abram Baruch. Ten měl v Chustu lihopalnu. 
	Komu Bartoš Židy udává? Národu. Seznam sestavuje, protože Židé nás kazí a musí pryč. Připravit jejich seznam včas je rozumné. Židovská víra není součástí naší civilizace, nýbrž příčinou jejího neštěstí, říká. To ukradl nacistům. Die Juden sind unser Unglück. 
Bartoš je Čech, proti Židům nic nemá, byl dřív dokonce židomilem. Ale upozornit na nebezpečí, které odhalil objektivním zkoumáním, musí. Mohl by se opřít o nacistickou vědu. Ta zjistila, že Kristus, syn Boha a germánské zajatkyně Marie, nebyl Židem. Norimberské zákony na něj neplatí. Bartoš jde toutéž krkolomnou cestou hlupáka: válku nevyhlásili Němci Židům, nýbrž Židi Němcům. 

Touha po výstřednosti 

Smyslem českého antisemitismu není krev, nýbrž touha po originalitě, po výstřednosti a po vlastní velikosti. Tyto vášně každou pitomost, kterou antisemita napíše, ospravedlní. Ale pitomosti jsou to nepříliš originální, Bartošovy tlachy jsou jen opakováním mudrování všelijakých vyčpělých učenců, jimž byl efektní kdák bližší než vážné přemýšlení. 
	Nevím, kolik Čechů Bartoš zaujme. Na internetu se prý množí. V životě méně. Jeho věštby jsou přece jen příliš staromódní. Ale zaujal i exprezidenta Václava Klause. Ten jej za kritiku Evropské unie a pravdoláskařů (což jsou pro Bartoše předchůdci či potomci Židů), považoval za brilantního novináře v moři novinářské šedi. Bartošův antisemitismus jej vylekal, i když ho cítí jen jako nešťastnou kapičku na tváři té brilantnosti. Trošku couvl. I jej by mohl Bartoš dát na seznam, má v Praze Klausovu synagogu. Sestavovat seznamy je stejně živá součást české kultury jako podepisování petic. Jsme kultura slova, písma a žalování. Takový je i náš antisemitismus. Bartoš by nešel do ulic tlouct Židy, ale poskytl by holohlavcům vědecké důvody. Není jediný, kdo si plete konzervativismus s xenofobními výlevy zla. 
	Pod jménem A. B. Bar Tosch by měl dát na seznam Židů i sebe. To by byl teprve výkon vědy. 

O autorovi| Karel Steigerwald, komentátor MF DNES
Foto autor| Foto: MAFRA
Foto popis| Bartoš chce do Evropského parlamentu.O autorovi| Karel Steigerwald, komentátor MF DNES
Foto autor| Foto: MAFRA
Foto popis| Bartoš chce do Evropského parlamentu.

Sto dní u moci
5.5.2014    Mladá fronta DNES    str. 08    Názory
    Karel Steigerwald        
Prvních sto dní vládnutí kabinetu Bohuslava Sobotky zanechalo spíše rozpačitý dojem. Co se týče nakládání s veřejnými prostředky, premiér se snaží „mobilizovat výdaje“ – jako v časech, kdy byl ministrem financí. 

Nejsme společnost ideální a rozvinutá. Sekání rukou zlodějům dle zásad představitele českého islámu Hassana Alrávího nám proto nehrozí. Podle islámského práva sekání předchází důkladný systém sociálního zabezpečení. Ten nemáme. Sobotka ho teprve bude tvořit. U nás, čím je společnost demokratičtější, sociálnější a lidštější, tím méně se ruce sekají, případně se s tím sekáním přestává úplně. Má to i specifickou stránku – umíte si představit republiku bezrukých? Kde my přestaneme, tam islám začne. To je i varování pro Sobotkovu vládu. 
	Má právě sto dní a vytváření dokonalého systému sociálního, který slíbila před volbami, se nevzdala. Zatím vyplňuje jeho první část, tu lehčí, kterou premiér nazval výstižně Mobilizace výdajů. Seznam výdajů, pro které se hledá (a nachází) podoba zákona, je dost dlouhý. Sestavuje se podle jasného hlediska: je sociální skupina, kterou obdaruje vláda z rozpočtu, větší než skupina, kterou to naštve? Dokud se bude vládě dařit tuto matematiku zvládat, může žít v klidu. 
	Samozřejmě jen do konečného účtování, které Sobotku postihne stejně jako jeho předchůdce – až už tady nebude a s jeho dědictvím dalšího schodku bude zápolit nějaká další vláda. Může proto být celkem klidný, logiku toho, že každý výdaj předchází nějaká daň, si voliči příliš neuvědomují. 
	Kde se vzal rituál hodnotit vlády po sto dnech, není jasné. Snad je to vzpomínka na Napoleonovu vládu sta dnů, která končila u Waterloo, což je místo, kde dříve či později končí každá vláda. Ale za sto dní toho najevo nedá moc žádná vláda, ani ta nejrychlejší. I VV, nejkatastrofálnější člen vlády, za sto dní vypadala ještě skoro normálně. 
	Ale rituál je rituál, sto dní je prý hájili, teď do nich začnou řezat. Přitom vláda nedělá nic jiného než to, co slibovala a naznačovala už v koaliční smlouvě. Sobotka má na starosti výdaje, jde mu to dobře, a Babiš zas příjmy, jde mu to hůř. Jak si oba poradí se součtem těch položek, ukáže státní rozpočet. Nepřekvapí nás. Ve své optimistické podobě, kterou ještě koalice ani neschválila, bude mít velký schodek, v podobě realistické bude schodek ještě větší. 

Zlaté časy zlevněných klikví 

Babiš v zásuvkách státu stovky miliard zatím nenašel, zloději se jeho řečí nepolekali a přísné šetření je věc dlouhodobější, zatímco slíbené výdaje se tlačí dopředu teď; rozpočet musí být hotov na podzim. Ale koalice na tomto rozporu stojí, Sobotka bude rozdávat, Babiš šetřit. O tom, jak se oba prosadí, se vede ponorná koaliční válka. Výsledkem bude, že schodek rozpočtu ožije a daně se nakonec stejně podle Sobotky zvýší a podle Babiše sníží, což dopadne, jak to píšeme: viditelné nezvýšení, skryté zvýšení. 
Jsou tu, žel, média, která to vládě sečtou. 
Časy, kdy za komunistů média interpretovala zvýšení cen jako jejich úpravu s důrazem na zlevnění klikve v konzervě, jsou pryč. 
	Vládní prioritou je přiznání majetku a zákon o úřednících. Oba mají být jakousi vlajkovou lodí změn, k čemuž se výtečně hodí, protože žádnou závažnou změnu nepřinesou. Problémem prvního je, kolik poplatníků naštve zvýšeným papírováním, a ten druhý by měl způsobit zakonzervování úřednické garnitury, kterou nynější koalice do státního aparátu nasadila. Pokud se oba problémy podaří snesitelně zaobalit, zákony projdou. 
	Vláda chce také mocně investovat, aby oživila hospodářství. Z této oblíbené floskule se většinou vyklube velké státní plýtvání. Oživení je na obzoru i bez vládní činorodosti, a na plýtvání, kterému se říká zvýšení vládních výdajů za účelem oživení hospodářství, se už teď vládní organismus chystá. Chystat by se měl k úsporám a splácení státního dluhu. Ale to nikdy žádná vláda nedělá, tak i ta Sobotkova to nechá na následnících, kteří to také neudělají. Jsou i problémy dílčí, jako je přetáčení tachometrů a další regulace žárovek. Vzniknou různé nové státní zkoušky a komise k nim příslušné. 
Školství to nepromění, víc světla nebude a ani ty podvody při prodeji aut se nezmenší. 
	Pak jsou i problémy nicotné, zato trvalé: penze, zdravotnictví, vzdělání, spravedlnost, státní dluh. Jsou tu dlouho, počkají i nyní. Důležité je, že jsme konečně vyvěsili vlajku Evropské unie, to avantgardní lidské znamení, jak se kdysi pělo o jiné vlajce. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Gross bez viny
29.4.2014    Mladá fronta DNES    str. 10    Názory
    Karel Steigerwald        
Lepší než omluvy, kajícné řeči či šermování Kristem by bylo realistické zhodnocení činů této postavy. Kdo, kolik, komu, proč a jak. 
To by byl kvalitnější vklad do politiky než lítostivé tajtrlictví zbohatlíka. 

Všem vám, kteří jste mi před x lety důvěřovali, tak vám se omlouvám, řekl Gross v ukázce z nového dokumentárního cyklu České televize. Pokorné slovo „omlouvám se“ však tento kajícník zprofanoval. V jistém smyslu je ale skutečně nevinný. Za to, že vyletěl z nuly až nahoru, nemůže on, nýbrž vy, kdo jste ho tam katapultovali. 
	Ze vší slávy mu zbyly miliony. A to zbohatnutí je zázrak. Dnes, kdy jdou do síně nebeské slávy hned dva svatí papežové, připomněli jsme si, co zázrak znamená. 
Gross, tvůrce zázraku, má našlápnuto jít tam za nimi. Lidský zákrok v tom zázraku náhlého zbohatnutí nezpozorovala ani česká policie, a to je nějaký ostříž. 
	Předkládá nám k věření, že existují finanční hlupáci, kteří Grossovi prodali laciné akcie, a ještě mu na to půjčili pár milionů. Policie také chce, abychom věřili, že bystrý Gross ihned zpozoroval jejich cenu a na základě Božího vnuknutí je vzápětí zázračně prodal za mnoho desítek milionů. 
	„Určitě nemůžu říct, že jsem byl člověk, který by dělal jenom věci, za které bych byl s čistým svědomím schopen říct, že to byly čisté věci. To prostě pravda není.“ Tak se kajícník krkolomně kaje. 
Odebírá svému zbohatnutí charakter zázraku a přiznává své viny, nebo je to jen všeobecná zábavná proklamace o tom, že vinen není? 
	Vinni jste všichni vy, kdo jste ho volili, podporovali, doporučovali, schválili jeho vládu, kryli jeho činy. Ale kdo to je - vy? V demokracii jedinec, je-li obratný, proklouzne dopředu či nahoru lehce. Na rozdíl od totalitních systémů, kde je nesmírně obtížné tu mrštnou rybu srazit z trůnu, to jde v demokracii snáze. 
	Zvlášť u nás. Být premiérem znamená, že hrdina brzy s hanbou spadne. Průměrně za dva roky a kousek. Dívejte se, jak se pozvolna stmívá nad Sobotkou. A jak špatně dopadli předchůdci. Na výsluní je z nich jediný - nynější prezident Zeman, ale ten ještě neví, co ho také čeká. 

Čert na toboganu 

Naštěstí se neomlouvají. Padli, padli, vítr demokracie je sfouknul, život jde dál. Vrátit se chce jen beznadějný Paroubek. 
Gross padl, ale zvítězil. Neodešel nahý, jak nahý přišel, nýbrž zázrakem zbohatl. To už stojí za uznání a obdiv mas. 
	Ze všech premiérských osobností a osob měl Gross nejmenší důvod stát se premiérem. Říkat předem, že právě on povede vládu, znamenalo žádat poukázku do blázince. Vládu vedl a nikdo ani nemrkl. Tehdejší opozice to socialistům jistě přála. Gross byl pro ně čert na toboganu, který jede jen dolů. Proč to ale opozice, hlavně ODS, přála i nám, občanstvu? Pokročme do dnešní doby. Na toboganu dolů jel Nečas a dobil svou stranu a stát stejně jako kdysi Gross. Možná zasáhl ještě hlouběji. 
	Zdejší demokracie se jeví, jako by nebyla schopna vytvořit vládu a premiéra trvanlivějšího charakteru a lepších výkonů. Každé vládnoucí dílo voličů (většinou má podobu nesourodé koalice, plné animozit) se brzy sestřelí, diskvalifikuje, obvykle samo. Výsledky vládnutí nejsou dobré, stojí na netrvanlivých základech, na improvizaci vlád, na ustavičných změnách pohledu na vládnutí. Představte si deset premiérů, jak se omlouvají. Absurdní výjev. 
Upřímný pohled chlapce Grosse působil lépe. Byl to hlavní nástroj jeho politiky. 
	Nyní vyhledal Krista. Neměl to dělat, jako politik má divné předchůdce. V Krista prý uvěřil na smrtelné posteli dr. Husák a v Norimberku před soudem nacistický zločinec dr. Frank. Také lotr mexickej Babinskej. K pravoslaví postupně přesedlal exagent KGB Putin. Důležitý je také Raskolnikovův obrat k Bohu. Všichni, včetně té literární postavy vraha, měli hluboký důvod: své zločiny a ničemnosti předali Bohu - ať je řeší on. Do této galerie (je mnohem početnější) se chce Gross se svým Kristem kdovíjaké ceny zařadit? 
	Lepší než omluvy, kajícné řeči či šermování Hospodinem, Kristem, případně i Buddhou by bylo realistické zhodnocení činů těchto zlomených postav. Kdo, kolik, komu, proč a jak. To by byl kvalitnější vklad do budoucnosti české politiky než lítostivé tajtrlictví zbohatlíka. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Putin půjde až tam, kam to půjde. Most nemost
26.4.2014    Mladá fronta DNES    str. 10    Názory
    KAREL STEIGERWALD        
Prezident Miloš Zeman navrhuje vytvořit z České republiky v rámci tišení konfliktu prostředníka mezi Ruskem a Ukrajinou. Je to zbrusu nová varianta staré české fikce o stavění mostů mezi znepřátelenými stranami, mezi Východem a Západem. Předurčuje nás k tomu prý středová poloha a vyvinutý smysl pro demokracii a spravedlnost, s nímž bychom mohli oběma stranám domlouvat. Je to však fikce trapná. Naše středová poloha nás nepředurčuje k roli prostředníka, nýbrž k roli kořisti. Žádná strana nemá důvod brát od nás nějaké rozumy. Zato my máme sto důvodů hledět, kde a s kým stojíme. 
	Jediným důvodem k budování mostů je pýcha našich politiků. 
Výsledky jsou naštěstí spíše nulové než trapné, protože se o ně téměř nikdo nezajímá. I Václav Havel chtěl být prostředníkem, dokonce mezi Izraelem a Palestinou. 
Neujalo se to. Mosty chtěl stavět i exministr Kavan. Vyvolalo to nechuť k jeho osobě i doma. Beneš budoval mosty ke Stalinovi. 
Nevyplatilo se to. V záři toho budování rostla Stalinova chuť Československo spolknout. O mosty nestál, stál o to území. O Benešovy mosty nestál ani Západ, Stalina se bál a stál o obranný val. Ten nevznikl mezi námi a Stalinem, nýbrž mezi námi a demokracií. 
	O mosty a o prostředníka nestojí ani Vladimir Putin. Stojí o pohlcení Ukrajiny a také ji pohltí. Ukrajina je totiž jako kdysi my na té špatné straně obranného valu. 
Západ jí pomůže pouze verbálními či jinak neškodnými gesty. 
Těmi se politici rádi zviditelňují jako zásadní obránci svobody. Do války kvůli Ukrajině ale nepůjdou a Putin to dobře ví. 
	Pohlcení Ukrajiny je jediný čin, u něhož by Putin uvítal prostředníka, a právě u toho bychom být neměli. Že se do takového podniku prezident Zeman hrne, není příliš prozíravé. Dělat most mezi Ukrajinou a Ruskem nepotřebujeme. Potřebujeme politiku, která nás tentokrát udrží na té lepší, západní straně obranného valu. 
	Putin už zjistil, že i internet je nástroj rozvědky Spojených států. Tato xenofobie je v ruské tradici, Stalin viděl nástroj imperialismu v kybernetice. Na této straně valu bychom se ocitnou neměli. Kdo si myslí, že to nehrozí, mýlí se. 
	Putin půjde, stejně jako Stalin, až tam, kam to půjde. Zdůvodnění této mírové pouti prezentuje už dnes. Nemusí tam chodit po mostě, který bychom i my budovali.

Přiznej se!
23.4.2014    Mladá fronta DNES    str. 10    Názory
    Karel Steigerwald        
Odstranit korupci není těžké, pokud zmizí výsady a výhody, které úředník uděluje. Když se zmenší sféra, v níž stát lidem něco přiděluje nebo odpírá, zmenší se prostor pro korupci spolehlivěji, než to dokážou bezzubé zákony. 

Přibližuje se vznik zákona o přiznávání majetku. Má to být nástroj boje s korupcí, ale bude to další prostředek státní kontroly lidí. Je to další omyl, místo aby fungovalo dobře, co je, píše se další zákon, který funkčnost státu nezlepší. 
	Přispěje paradoxně ke zvýšení korupce úředníků, kteří budou informace o majetkových poměrech lidí znát. V zemi, kde se dá koupit cokoliv, to bude zbrusu nová korupčně obchodovatelná komodita. Korupčníkům poskytne zákon důležitou informaci, jak s korupčními penězi nakládat, aby je stát nenašel. 
	Dnes bývají korupčníci lehkomyslní a nebojí se. Kdyby byl stát čipernější, mohl jich už odhalit mnoho i bez zákona o přiznávání majetku. Kdyby byl neprůstřelnější, bylo by celkem jedno, jestli takový zákon je, či nikoli. Jeho obsah je bezzubé nic. Korupci nezamezí, lidi bude otravovat další formulář. 
	Kdyby byla jistota, že informace o vašem majetku neopustí státní sejfy, mávli byste nad tím rukou i vy. Jenže dobře víme, co státní sejf udrží v tajnosti a co se záhadně vynořuje před oči lidí, jimž do vašeho majetku nic není, ale kteří mohou takové informace báječně využít pro sebe – nebo je prodat dál. Protože máme tajemství listovní, mohou odborníci báječně prodávat kusy z tisíců odposlechů, které soudy tak velkoryse policii schvalují. 
	Idea zákona o majetkovém přiznání je naivní. Autoři věří, že lidé přiznají i majetek, o němž dobře vědí, že je nelegální. 
A když ho nepřiznají, nýbrž dobře schovají, policie ten majetek najde. Hledat nelegální majetek může policie i dnes. I dnes lidé přiznají jen ten majetek, který stát stejně zná: nemovitosti, auta, drahá umělecká díla. Majetek nelegální je ten dobře schovaný. Zlato, drahé kameny, peníze ve slamníku či v Patagonii. A ten poplatník státu nepřizná. 

Více kontroly občanů 

Zákon o přiznání majetku se hodí politikům. Dobře to vypadá, bojovat za něj. Lidé věří, že zákon vznikne a korupce zdechne. Také se jim líbí, že je proti boháčům. Boháči jsou u nás všeobecně považováni za darebáky. Voliči jsou spokojení, že vznikne další karabáč na boháče a korupčníky. 
	Rádi ale budou i korupčníci. Přiznáním majetku získají úřední potvrzení, že mají vše v pořádku. Zároveň se snadno dostanou na majetkovou kobylku lidí, o jejichž majetek mají zájem a které budou moci pohodlněji skřípnout. 
	Zákon je bezzubý, bude proto schválen. 
Jeho generální účinek nebude v boji s korupcí, nýbrž ve vyšší kvalitě kontroly občanů, nikoliv korupčníků. Veřejnost už dnes zná spoustu občanů, jejichž závratný majetek je v křiklavém nesouladu s jejich příjmy. Ale tato znalost je k ničemu, orgány prý s tím nemohou nic dělat, je nedostatečná legislativa, a potřebují proto zákon o přiznání majetku. 
	Není to pravda, když se policie dá do práce, zdroj nelegálního majetku ve většině případů odhalí i s údajně nedostatečnou legislativou. Tato situace se po vzniku zákona o přiznání majetku nezmění. 
Korupčníci se mu rychle přizpůsobí. 
	Běží diskuse odborníků, kteří si vychutnávají tak hezké téma, jako je potlačení korupce zázračným zákonem. Politiků, kteří upozorňují na jeho slabiny, je málo, riskují nevoli voličů a obviňování konkurence, že zákon nechtějí, aby nevyšlo najevo, že jsou i oni korupčníky. Najevo nevyjde nic. 
	Korupce je devastující problém. Z těch, kdo korumpují, dělá výsadní kastu. A z těch, kteří se nechají korumpovat, také. 
Ale odstranit korupci není těžké, když se odstraní výsady a výhody, které zkorumpovaný úředník uděluje, vlastně prodává. Když se zmenší sféra, v níž stát lidem něco přiděluje nebo odpírá, zmenší se prostor korupce mnohem spolehlivěji, než to dokážou bezzubé zákony. 
	Už známý případ finančního génia expremiéra Stanislava Grosse ukazuje, že legalizace velkých peněz vede k vynalézavosti stejně velké. Dobrá policie ji rozmotá, špatná ne. Grossova zázračná investice bude legální do té doby, než nějaká policie dokáže opak, nikoliv než začne platit další zákon. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Gymnázia versus základky: další rovnostářská etuda
22.4.2014    Mladá fronta DNES    str. 14    Názory
    KAREL STEIGERWALD        
Pokud se chcete i po Velikonocích věnovat nějakému duchovnímu tématu, jemuž jste se ani o svátcích nevěnovali, zkuste si promyslet, jestli má stát platit za studenty gymnázií větší příspěvky než za studenty základní školy. Není to žádná akademická otázka, je to žhavý problém. Pod vlajkou rovnosti přístupu ke vzdělání se to teď řeší na úrovních vyšších, než kam dosáhneme. 
	Skutečnost je, že za žáky základních škol platí stát méně než za studenty gymnázií. Smrdí to výsadami, nespravedlností a elitářstvím, což nemáme rádi. Má se to změnit. Na druhé straně to smrdí ideou, že výjimečné schopnosti se mají cenit stejně jako schopnosti nevýjimečné. 
Což je názor, který je v politice dost úspěšný. V normálním politickém světě platí, že králem je průměr a ten se má podporovat tak, aby průměrem zůstal. Takže české školy, váš směr: každému stejně, ořezat okraje nahoře i dole. To se prosazuje lehce: ořezat. „Každému stejně“ je základní finta podprůměru, jak vydržet v konkurenci. Ale to nesmíte říkat nahlas, protože byste byli nepřáteli spravedlnosti a teorie o rovných šancích. Aby platila, stát bude dál strkat peníze do žactva, které to nepotřebuje, nechce a nezvládne. Elita je dnes sprosté slovo, elity nechceme, chceme rovnost. To je teorie, které dnes už nikdo nerozumí. Rovnost už neznamená, že každý má právo usilovat, málokdo však zvítězí. Rovnost je, když všichni mají všechno, čili nikdo nic. Rovnost šancí je krutá, protože někdo šanci nemá. Stát, zbabělec, chrání druhou rovnost: všichni mají nárok. 
Jakou spravedlnost má v té chvíli hájit stát? Ale stát není tvůrce spravedlnosti, jen vladař zájmů lidí, má proto šanci jedinou: podporovat kvalitu. Jenže musí podporovat průměr. Proč? Protože většina nás voličů patří k té druhé skupině a chceme režim, který nás, ten průměr, podpoří a bude říkat, každému žákovi stejně, gympl negympl. 
	Tento spor má pozoruhodný paradox. Bohatství tvoří elita. Ne neelita. Na činnosti elit neelita profituje. Kvalita jedné zvedá i kvalitu druhé. Názorný příklad: lepší je být chudý v USA než chudý v Nigérii. Investovat do vzniku elit je investice dlouhodobá, ale výnosná i pro chudé. 
Měli bychom se o ni zajímat i my chudí. Státe, píšeme, investuj do kvalitnějšího vzdělání těch, kdo je umí přijmout. Bohatství dělají ti na špici, ti dole je přijímají. U nás však platí, stejným lidem stejná škola. 
Holé děti, holý táta.

Nádraží a my
17.4.2014    Mladá fronta DNES    str. 12    Názory
    Karel Steigerwald        
Z pražského nákladového nádraží se stane zásadní test: Jakou máme republiku? Půjde cestou bezduché nevýraznosti, nebo duchovní tvořivosti, která, což je důležité pro hamounily, vždy předchází bohatství materiální? 

Z pražského nákladového nádraží bude centrum kultury a vzdělávání. Konečně přišel nápad, jak pomoci hlavnímu městu, aby se stalo skutečně respektovaným kulturním centrem, za které se považuje už teď. Kulturnost města není v tom, co zůstalo po předcích, ale co dává kultuře teď. Jak je ochotno investovat, jak podněcuje rozvoj, jak si kulturních aktivit cení. Sto zlatých věží se zlatou kapličkou u řeky je jistě velká krása, ale kulturnost města je pohyb, nynějšek, dnešní cíle a výsledky. 
	Ty jsou v Praze prozatím nepatrné. 
Krom Sazka areny, kterou do kultury počítají jen extremisti, nevzniklo v městě nic většího pro umění a vědy. Ztroskotala i univerzitní knihovna, jejíž krásná podivnost by Prahu jistě ozvláštnila, jen zázrakem prošel též zvláštní Tančící dům. Dnes by už neprošel, je zvláštní. Dnes procházejí jen stavby ve stylu bedny. Národní galerie ve Veletržním paláci se neuchytila a nežije, je jen zdrojem nechutných hádek. Koncertní sál nikde. Divadelní sály vybydlené. O muzeích nemluvme. Nestojí Praze (a republice) za to. Muzeum demokracie či české státnosti, vědy a umění nikde. Připomenu Muzeum spolkové republiky v Bonnu. Je o tom, jak se vybombardovaný nacionální socialismus přetvářel v demokracii. 
	Budovu nákladového nádraží na Žižkově chtěli zbořit, aby uvolnili místo dalším bednám. Nedojde k tomu. Aby se z nádraží stalo centrum kultury a vzdělání, podepsaly zaangažované úřady s developerem Sekyrou příslušnou vizi. Kulturní památku nikdo nezboří, nýbrž ji oživí, přemění a naplní aktivitami a institucemi na to veledůležité téma: kultura, vzdělání a my. 
Okolo vznikne nové obydlené město. Praha dostane kulturní centrum, za nímž se bude jezdit, jako se za podobnými novými katedrálami umění a vzdělanosti jezdí v jiných evropských velkoměstech. Inspirací může být nákladové nádraží v Berlíně. Je z něj superpestrá a superpřitažlivá galerie, kterou tvoří desítky jednotlivých, kdysi nádražních obchodních skladů. 

Krabice, či krása a nápady? 

Nákladové nádraží z roku 1930 je architektonicky i technologicky jedním z nejmodernějších v Evropě. Je to skvělý základ pro nové vzedmutí invence a velkorysé originality, čehož se nám dostává tak málo. Při budování toho centra by se znovu mohly objevit úvahy o důležitosti kultury, věd i umění pro rozkvět země. Třeba i úvahy o tom, jak obrovskou roli hraje umění při vytváření kulturního prostředí – nezbytné podmínky pro svobodu podnikání i pro svobodu žít. Jestli kdysi jedna umělecká generace rostla na výstavbě Národního divadla, může se jiná umělecká generace chopit nákladového nádraží – a kultivovat sebe i republiku. 
	Tak to je začátek. Co bude dál, může nás naplnit jen temnými obavami. Nejsou peníze. A nebudou. Bude také spleť právních problémů, s nimiž si neporadí ani nejlepší právníci zeměkoule. Kdo je, byl a bude majitelem pozemků? Určitě se dojde k tomu, že nákladové nádraží právně neexistuje a je třeba ho zbořit. Cesta k velkorysému budování se nenajde, půjde se po krůčcích, které koncepci rozdrtí. Na území nádraží mezitím pronikne několik architektonických krabic. Škrtne se z úsporných důvodů to nejlacinější – krása a nápady. Zůstane to drahé, objemy staveb, rozuměj – zas krabice. 
	Otevřou se nové polemiky – k čemu nám toto? Centra věd a umění se nenajíme. Mezitím kdosi ukradne už nashromážděné peníze. Němci ať si v Berlíně stavějí ty jejich nákladové kóje, kde vystavují stejně jen mazanice, mají na to. My potřebujeme jít cestou Ústí nad Labem: zrušit nepotřebné, co nás přesahuje! Máme čtyřikrát méně peněz než Berlíňané. Praha je čtyřikrát menší, takže peníze máme! Co nemáme, je kulturní cit, chuť k modernosti, k invenci a k okouzlujícím výkonům lidského ducha. Máme chuť spíš stavby šidit, něco tam ukrást, odstranit zajímavé a opřít se o banalitu bez výrazu. 
	Z nákladového nádraží se stane zásadní test: Co je toto za republiku? Půjde cestou bezduché nevýraznosti, nebo duchovní tvořivosti, která, což je důležité pro hamounily, vždy předchází bohatství materiální? 

O autorovi| Karel Steigerwald, komentátor MF DNES
Foto autor| Foto: František Vlček, MAFRAO autorovi| Karel Steigerwald, komentátor MF DNES
Foto autor| Foto: František Vlček, MAFRA

Kapka japonské krve
16.4.2014    Mladá fronta DNES    str. 11    Názory
    Karel Steigerwald        
Nemá rád nepřizpůsobivé domácí i z ciziny, zahalené tváře, mešity a zastupitelskou demokracii. Nehorázný titulek o japonské krvi je tudíž satirickou parodií na rasistický názor Tomia Okamury o kapkách cikánské krve a je i výzvou, aby si změřil, kolik kapek čí krve má on. Jak to bude měřit, nevím, krev není, jak myslel Faust, zvláštní šťáva. Všichni lidé mají tutéž. 

Aby se sám nedivil 

Rád má přímou demokracii, referenda a odvolatelnost politiků lidmi. 
Riskuje. Jak by asi dopadl sám, byv přímé demokracii podroben? Například referendum: Má Okamura fakturovat za práci pro svou devítičlennou stranu Úsvit milion korun měsíčně z peněz voličů? Jiná otázka: Má Okamura odejít z politiky, protože po zveřejnění změnil honorář ve splátku dluhu? A do třetice: Má Okamura odejít z politiky, protože podezřele mění vysvětlování svých i stranických účetně zmatených financí? 
	Mohl by se dočkat i hanebnějšího referenda: Mají Čechům vládnout Japonci? Ale takovou otázku by Ústavní soud jistě pro rasistickou nepřístojnost zakázal. Nechávám na politikovi, aby sám usoudil, jaký výsledek by mu taková referenda vynesla. 
	Název strany Úsvit zní slibně. Je šero, ale svítá, vychází Okamura. 
V němčině by to tak dobře nedopadlo. 
Dämmerung je nejen svítání, ale i soumrak. Dämmerung večer je proces opačný než ráno, stmívá se, vychází Okamura. Mezi soumrakem a svítáním se Němci rozhodují podle okolností. 
	Úsvit má asi devět členů. Finanční tajemník strany Zilvar to vysvětluje logicky: Protože jsme zvolili tento způsob. Chceme být akceschopní a pracovat na plný plyn. Zatím mají plnou peněženku. V přepočtu na člena strany jsou nejbohatší. Kdyby jich bylo víc, na každého úsviťáka by připadlo méně. To by bylo nevýhodné z hlediska plného plynu. 
Z hlediska orgánů činných v trestním řízení by mělo být účetnictví Úsvitu, ať už jde o soumrak, nebo svítání, pečlivě prozkoumáno. Referendum o tom, jestli je účetnictví Úsvitu v pořádku, by vyneslo devět ano, zbytek ne. Nadějí strany je, že by účetnictví prošlo u forenzního auditu. O ten by měl Úsvit sám za účasti nelítostných policistů požádat. Je to pro něj dvakrát háklivá věc. Vytáhl bojovat za očistu, a tu máš, čerte, kropáč. Má v dezolátním stavu účty, z nichž vychází silný zápach, jemuž se říká „tahání peněz ze státní do soukromé kapsy“. 
	Okamura náleží mezi velmi oblíbené předáky. Umí se vlichotit, slibuje nadpozemské věci, které mají voliči rádi. Slibuje referenda jako kormidlo, jímž se řídí společnost nejdemokratičtěji. Kdo se ve správě státu nevyzná, tomu to tak i připadá. Ale politika referend byla vždy jen hrubou záplatou, kterou na problémy doby přišívali dost divocí krejčí, z nichž šel strach. Najít mezi zvůlí lidu a vůlí lidu, mezi převládající emocí, která může být velmi krutá, a racionálním návrhem, který může být velmi nezáživný, křehkou balanc, žádné referendum nikdy neumožnilo. Se svým ano a ne je příliš hrubé na jemné zákruty demokracie. Proto vznikla demokracie zastupitelská, která dokáže protáhnout tvorbu zákonů a zásadní politická řešení vyváženějšími cestami, než je pouliční hluk. Snižuje nebezpečí nadvlády lůzy a zachovává vládu lidí. Řekové tu otázku řešili drsněji – kdo byl moc populární na ulici, musel z obce odejít. 
	Nemám samozřejmě na mysli referenda v obcích – tam jsou na místě, protože hlasující se ve věci obvykle vyznají. Ale v problému DPH se většina spoléhá (obvykle iracionálně) na odbornou menšinu. Referendum by byla katastrofa ještě větší než diktát odborníků. Okamura představuje mrtvý politický směr. 
V českých poměrech nebezpečný není. Vyřádí se, logicky zklame a zanikne, protože má nepoužitelnou a zčásti nesmyslnou politickou nabídku. V tom není sám, ale protože je příliš hlučný, strhne pozornost na ty nešťastné kapky cikánské krve. 

Další politický podnikatel? 

Pokud se na něj, díky financím strany, ještě dříve neupře nelítostné oko orgánů. Možná není objevitelem staré slepé cesty k přímé demokracii, nýbrž objevitelem ideje, že podnikat s politikou jako s firmou je výnosné. Firma Úsvit měla náklady 40 milionů, výdaje 13 milionů, zisk 26 milionů. To je na devítičlenný tým velmi pěkný hospodářský výsledek. Důležité je vytvořit produkt, o který je mezi voliči zájem. Je to produkt nehmatatelný, složený z domněnek a iluzí, což je nejprodejnější materiál vůbec. Škoda, kdyby tak slibná firma hned zkraje klopýtla na čachrech ve financích. 

O autorovi| Karel Steigerwald, komentátor MF DNES
Foto autor| Foto: Archiv
Foto popis| Okamura Lid má mít možnost mluvit do všeho.O autorovi| Karel Steigerwald, komentátor MF DNES
Foto autor| Foto: Archiv
Foto popis| Okamura Lid má mít možnost mluvit do všeho.

Moc důstojníků, nebo málo vojínů
15.4.2014    Mladá fronta DNES    str. 11    Názory
    Karel Steigerwald        
Vláda navrhla prezidentovi jmenovat generála Pavla generálem armádním. Mohl by pak být ještě maršálem i generalissimem. Máme hejtmany, proč nemít admirála?
	A nyní vážně: generálů máme ve službě dvacet. Jeden český generál připadá na 991 vojínů. Ale musí se o ně dělit s 1 981 vyššími a 3 315 nižšími důstojníky. Vzniká otázka, jestli máme moc důstojníků, nebo málo vojínů. V bitvě by to bylo nápadné. Tlačenice na velitelském můstku, liduprázdno na bojišti.
	Ale možná jsou to nové strategie. Vojíny vytlačují roboti. Důstojníci se zatím drží, ale roboti vytlačí i je. Vzhledem k mohutnosti naší armády by stačil jeden generál bez přívlastku, v čele těch dvaceti tisíc bojovníků.
Nad ním politický velitel – prezident. Pod ním plukovníci... a tak dále. Ale u nás se všechny systémy množí, štěpí a rozvrstvují. Zem malá, civilní i politická správa velká.
Všechno je hlavní, nejvyšší, krajské, okresní, místní, pověřené, přidělené, oddělené. Proč by v armádě nebyly čtyři druhy generálů?
	Česká republika je nepřehledné kypící mraveniště. Státem placení mravenci tahají spisy nahoru, dolů, zpět, doprava, doleva. Zákony snovají jak pavouci. V usilovném hemžení zaniká to hlavní: co kdo má dělat, kdo za co odpovídá. Armáda to má asi víc promyšlené.
Nebo ne, když si vzpomeneme na svou vojnu. Každý útok rozplyne se v změti kompetencí a hodností. Proto asi musí každý generál svých devět set vojínů osobně znát. Může pak velet: Franta napravo, Pepa nalevo, Lojza vpřed! A proto musí být i nadgenerál – armádní.

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Vejce na dluh
14.4.2014    Mladá fronta DNES    str. 08    Názory
    Karel Steigerwald        
Nadační fond Miloše Zemana se pokusil večírkem a aukcí pomalovaných vajec zvýšit zájem o své mravenčí úsilí při snižování státního dluhu. Proto byli přítomni i ti, kteří k zadlužení republiky přispěli. Dokonalý výsměch! 

Pan prezident Zeman se opět rozhodl pomoci. Svolal na Hrad večírek dobrodinců, kteří sníží státní dluh. Akce byla úspěšná. Čtyři sta občanů vydražilo ve prospěch zadlužení státu 27 vajec. Pan prezident tak upozornil na stále narůstající státní dluh, který se ani nynější vláda nechystá snižovat. Vstupné ve výši 1 500 korun plně zaplatilo náklady večírku, takže akce nestála erár ani halíř. A výnos z prodaných vajec doslova celý připadl nadaci Miloše Zemana, která právě státní dluh čiperně snižuje. Už má na účtě více než jeden milion korun. Pan prezident tak udělil morální facku těm, kdo si vajíčko nekoupili. 

Více vajec je nám zapotřebí 

Takových akcí by mělo být víc, protože politiků a jiných důležitých zámožných činitelů je také mnohem víc, než se na Hrad vešlo. Kdo tam nebyl a na likvidaci státního dluhu nepřispěl, mohl by si za trest propočítat, kolik vajíček v ceně deseti tisíc korun by se muselo rozprodat, aby se dluh 1,6 miliardy korun zlikvidoval. Ale dobrodinci přihazovali, dražba vynesla 2 237 000 korun. Prezident se tedy vydal správnou cestou, jen to chce víc píle a trpělivosti. Ušetřit by se možná mohlo i na večírku samém. Když odečteme otop, světlo a nájem sálu, zůstane na každého hosta stále ještě pěkná suma, která se prožrala a propila. Ale hlavně, že se pomohlo rozpočtu. 
	Na státní dluh ten večírek rozhodně upozornil. My poplatníci jsme už málem zapomněli, že každý dlužíme 161 tisíc korun. Je nám to lehkomyslně jedno. Pan prezident správně varoval: Pozor, lidi, přestaňte státu půjčovat, jednou to budete muset zaplatit. Jak to udělat, neřekl. Neplatit daně? Naštěstí vajíčkový večírek dluh snížil. Nezastavil tím ale jeho stoupání. Jen co se vajíčka dražila, stoupl státní dluh o 35 milionů korun. Vydražená vajíčka nárůst snížila o necelé tři miliony. 

My nic, to ti, co byli před námi 

Smyslem celého večírku je pravděpodobně to, že se nám páni vysmívají. Valná část účastníků večírku a přispěvatelů na bezvýznamné snížení obrovského státního dluhu jsou lidé, kteří měli či mají významný vliv na vznik toho dluhu. Ať už jako politici, hospodářští experti, či činitelé politických stran bez rozdílu. Někteří odborníci dokonce vytvářejí teorie o prospěšnosti státního dluhu. Jiní říkají, že je zatím malý, že jiné státy dluží víc. Velká je i rozumná část politiků. Ti říkají, že jsou proti státnímu dluhu, že ho ale udělali ti předešlí politici, oni že na to půjdou jinak. 
To jinak znamená opět jen zvyšování státního dluhu, o kterém příští politici zas řeknou, že ho udělali ti předešlí. 
	Všichni na to jdou stejně. Zpomalí nárůst státního dluhu, jindy ho zrychlí. O tom, že by se dluh měl zaplatit a nedělat nový, není ani řeči. Doma platí, že dluhy zaplatíš, nebo na to doplatíš. V politice to prý neplatí. Co je novinkou na tvorbě státního dluhu, je Zemanova dobročinnost a rozdávání morálních facek. Ty by ale měly létat na tváře těch, kdo státní dluh bezstarostně a léta zvětšují, nikoliv na tváře těch, kteří nemají ochotu za ně dluh platit. Dřív se kvůli státnímu dluhu večírky nepořádaly. Případně je pořádali ti, kteří dluh nezavinili. Bývaly to večírky s heslem: Nedělej, vládo, dluhy! Zemanův večírek vypadá jako tanec čertů, kteří se radují: Duše jsme lapli, příští rok zas uděláme dluh sto miliard. 
	Lidé se často ptají, kdo ty dluhy vlády zaplatí. Je to zbytečná otázka. Dluhy zaplatí ti, kteří se ptají, kdo to zaplatí. To oni, občané poplatníci, půjčují vládě své peníze, které jim zbyly, když zaplatili vládě daně. Problém ale je, že lidé mají rádi, když jim vláda peníze rozdává. Proto státní dluh asi podporují. A proto není jeho konec v dohledu. Není na zeměkouli tolik malovaných vajec, aby jejich dražba státní dluh zaplatila. A není tolik dobrodinců, kteří by je na večírku vydražili. Státní dluh je roztomilá cesta k bankrotu, bídě a chudobě všech a to už za nějaký večírek na Hradě s dobrodějným panem prezidentem stojí. Ať už to stojí, co to stojí. Na večírku mohl být transparent z marcipánových růží: Nechceme chudobu zadarmo! 

O autorovi| Karel Steigerwald, komentátor MF DNES
Foto autor| Foto: Petr Topič, MAFRAO autorovi| Karel Steigerwald, komentátor MF DNES
Foto autor| Foto: Petr Topič, MAFRA

Výbuch 1914 Národní divadlo, Švejk, poslední chvíle lidstva a my
10.4.2014    Mladá fronta DNES    str. 12    Názory
    Karel Steigerwald        
Obrovské Rakousko-Uhersko se prý bránilo Srbsku vyhlášením války. Kdo je nyní agresor? Malá Ukrajina? Velké Rusko? Odpověď na tuto otázku dělá lidem potíže i dnes. Po sto letech jsme tam, kde jsme už tenkrát byli. 

Národní divadlo připravuje pozoruhodný projekt. Pod názvem 1914 studuje inscenaci, která na základě Posledních chvil lidstva Karla Krause a Haškových Osudů vojáka Švejka otvírá pohled na začátek 20. století, na výbuch první světové války v roce 1914. Režisérem je Američan Robert Wilson. 
	To století kalendářově skončilo, ale trvá dál. Nebylo ve znamení vědeckých objevů, objevů demokracie či lidských práv. Ne genetika, ne digitální technologie a let na Měsíc, ne objevy v jádru hmoty. Hmotou, která 20. století prodloužené až sem k nám určila, byl fanatismus lidových mas a objev, jak snadno lze s pomocí lůzy vládu lidu překlopit ve vládu dosud nevídané hrůzy. A protože jsme se dodnes těchto stigmat nezbavili, ba dokonce jejich naléhavost právě zase ožívá, vyplatí se návrat k počátkům tragédie dvacátého století. Jeho nejvýstižnějším obrazem není Armstrongova šlápota na Měsíci, nýbrž koncentrační tábor na Zemi. 
	Národní divadlo projektem 1914 vstoupilo do nesmírně důležitého evropského kontextu. Ne náhodou vzniká uprostřed Evropy, kde začaly i obě světové války, kde evropská civilizace zkolabovala až na dno lidství. První světová válka začala sarajevským atentátem, druhá mnichovskou dohodou. Spolužití kultur a národů, čímž byla střední Evropa originálně proslulá, se nakonec stalo katalyzátorem hrůz, nikoliv úsvitem svobod. Po čtvrtstoletí iluzí začínáme i my chápat, že to neskončilo. Ukrajinská třaskavina s ruskou chutí polykat se snadno může stát prologem třetího dějství – dnešní jistota, že nic takového už není možné, je stejná jako obě předešlé jistoty – že moderní doba žádné kruté vraždění světových válek nepřipustí. Moderní doba, bohužel, kruté vraždění nejen připustila, ale v milionové dimenzi umožnila. 
	Důležitou roli při explozi obou světových válek hrála práva národů. Srbové chtěli právo, Hitler chtěl právo, Němci v Sudetech chtěli právo, Maďaři chtěli právo... Svobodu nechtěl nikdo. Všechna práva na národní pospolitost platila mnohem víc než právo na svobodu. Tu nahrazovalo právo na agresi, okupaci, na vraždění nepřátel. A to je problém, který tu pořád je. 

Pozvednout malou českou kotlinu 

Projekt 1914 v Národním divadle může dopadnout (jako divadelní představení) skvěle, nebo i hůř, divadlo je vždycky dobrodružství. Důležité však je, že vůbec začal. Že Národní vykročilo do ostré současnosti, byť sto let staré. Že začalo hledat kontexty a významy většího měřítka, než nabízí naše kopci sevřená kotlina a než nabízí naše poloslepá současnost. Naší současností je i minulost. Tu nelze opustit a nahradit ji nějakou bezduchou digitrajektorií dneška, po níž se poloslepci řítí vpřed do Nikam. Tady můžete, kdo pochybujete o smyslu umění, vidět jeho velký význam. Ubohost našeho dneška je určená ubohostí sarajevského atentátu a následujících dějů, sunoucích se nezadržitelně za potlesku mas k Osvětimi a ke gulagům. Jen divadlo dokáže stvořit setkání Švejka s posledními dny lidstva a naším dneškem a dát vám to setkání před oči. Před oči, které chtějí vidět jiné divadlo, jak ukazuje i poslední hubitelský výkon z Ústí nad Labem. Magistrát tam rozmetal tradici ve jménu tradic. To je heslo tak absurdní, jak se na 20. století sluší. Rozprášili divadlo z důvodů, pro něž divadla odjakživa existují. Asi chtějí divadlo jako rej cvičených lachtanů se zeměkoulí na nose, kteří rozchechtají i ústecký magistrát. 
	Žijeme v době, v níž je přípustné už všechno a v níž zmírá cit pro umění. Místo něj hledají se jako náhražka lachtani. Proč? Protože kultura tančících lachtanů umožňuje právě to všechno, co by v kulturní zemi bylo i bez paragrafů nepřijatelné. Úřady se projevují nekulturně a hulvátsky. Nemusí to vědět, protože jejich lachtaní kultura to schvaluje, jakož schvaluje i záchranu divadla jeho likvidací. Projekt 1914 staví proti lachtanům velké kulturní téma. Možná je to důležitý pokus zvednout českou kotlinu z malosti. 
	Ingrediencemi ruské agrese proti Ukrajině jsou odjakživa zneužívaná slova: ochrana krajanů, právo na sebeurčení, vzdorování fašismu, boj za spravedlnost pro lid, boj za pravdu a boj proti našemu nepříteli. Už podle těch slov poznáte ty ptáky agresory. 
Obrovské Rakousko-Uhersko se bránilo napadení maličkého Srbska vyhlášením války. Kdo je agresor, malá Ukrajina, či velké Rusko? Odpověď na tuto přehlednou otázku dělá lidem i dnes potíže. Po sto letech jsme tam, kde jsme už tenkrát byli. 
	Tak se chystá v Národním divadle téma důležité pro všechny. Všichni však, dobře to víme, chtějí Švandu Bubáka, který říká: seď doma, cizina je hnusná. To Národní nechce, i když hraje i Bubáka. Tak projektu 1914 držte palce. Držíte je sobě. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Kdo dnes Rusy nezastaví, bude zítra sám na řadě
8.4.2014    Mladá fronta DNES    str. 11    Názory
    Karel Steigerwald        
Prezident Zeman měl rozumný nápad: Postavte na Ukrajinu vojska NATO. Už Ronald Reagan věděl, že jediný argument, na který ve své podstatě chatrné impérium slyší, je síla. Velikost Ruska je v tom, že celá staletí přepadá a okupuje malé bezmocné státečky ve svém okolí. Myslí si proto, že je velké a mocné, ale je jen ubohé. 
	V Doněcku teď vyhlásili republiku a požádali Putina o vojenskou pomoc. Je to přesně tak, jak to Putin předpověděl: krajanům pomůžeme. Krajanem byl kdysi i Vasil Biľak. Ruské impérium je jako motorová myš s jedním programem. 
Spíš motorový mastodont. Chová se odjakživa stále stejně imperialisticky, se stále stejnými argumenty. Výsledky svých agresí nikdy nezahrne jako poučení do příštích plánů. Car, Stalin, Putin, vše rovno: požírej, polykej. Plní přání vlád, které samo do obsazené země dosazuje. Dosazené vlády si přejí vždy totéž – Ruse, obsaď nás. 
	Namátkou pár případů za jedno století: Finsko (tam plán s přivezenou vládou zrádců selhal), tři pobaltské republiky, Maďarsko, Polsko, Československo, kavkazské republiky, Afghánistán. Včera Krym, teď Doněck, zítra východní Ukrajina, pozítří západní. Po neděli pobaltské státy. Ke konci dalšího týdne státy Visegrádu. Teprve pak bude mapa Evropy zase správně. 
	Proto Rusko pochoduje. Kdo to nevidí, je buď slepec, nebo ruský agent. Mezi Prahou a Doněckem nestojí žádná armáda, která by ruskou agresi zastavila. Kromě – snad – armád Severoatlantické aliance. Ty mají velkou slabinu, nikoliv vojenskou, nýbrž politickou. Putin s ní kalkuluje. Chtějí ho zastavit? Mají velké západní státy vůli bojovat za malé neznámé zemičky, o nichž nikdo nic neví? Neobjeví se zase nějaký aktivista, který v předvečer vrcholící krize svolá jako kdysi v Mnichově mírovou konferenci mocností, v jejímž stínu doobsadí Putin zbytek Ukrajiny? 

Jako had a jeho kořist 

Ruské impérium se dalo na pochod a pochodovat musí dál. Je ve fázi, kdy by ani Putin sám tu mašinerii nezastavil. Je zbytečné uvažovat, jestli Rus to ukrajinské sousto spolkne, či jestli je nestravitelné. O nestravitelnost soust se nikdy ruská říše nestarala. Drží se neměnné zásady, když můžeš něco spolknout, spolkni to. Můžeš-li něco zničit, znič to. 
	Stroj se valí, pýcha Rusů na ubohé impérium stoupá. Stoupají také rozpaky demokracií. Mají snad válčit, či co? Ostatně – copak Ukrajina byla pořádný stát? A Krym, ten byl už přímo Rusů! 
	Jednoho dne přiletí generální tajemník NATO z Moskvy do Bruselu a bude mávat papírem: Zůstaňte v supermarketech, zachránil jsem mír na sto let! Evropské davy mu uspořádají ovace. Nikomu nebude vadit, že na papíře nejsou žádná písmena, ba ani podpisy. Sám předseda Evropské komise řekne: Na co písmena, vše je jasné. Pak se zadusí svou politickou korektností. 
	Kdo si myslel, že s komunismem trápení skončilo, mýlil se. Pokud chápeme komunismus jako fanatickou nenávist a pohrdání evropskými hodnotami, máme hned dvojí jeho pokračování: ruské a islámské. Ani jedno nebere Evropa vážně. A když ho vážně vezmou Spojené státy, je Evropa první, kdo Americe potměšile vpadne do zad. 

Nebojte, nevrátí se to... 

Ani u nás, kde je s ruskou okupací a exportem ruské krutosti velká zkušenost, není nic jasného. Natož pak v zemích, které impérium, ať už v komunistické, carské, či dnešní podobě, znají jen z vyprávění disidentů a z vybledlých fotografií, které už ani nevypadají jako dokument hrůzy, nýbrž jako výmysl z Marsu. Říká se u nás, nic takového už není možné, je jiná doba. 
	Ano, je jiná doba, doba Putinova. A možné je v politice všechno, co se stane. Před dvěma měsíci nebylo možné, že by Rusko vojensky okupovalo Krym. Dnes je to historický fakt. My říkáme, NATO nás nedá. 
Ano, dnes ne. Co bude platit za rok? Mezidobí s nevinnými teoriemi o vítězství demokracie a o času bez historie skončilo. Dějiny se probudily a pohled na ně není dobrý. 
	Kdo dnes nebude před Rusy bránit ty malé státečky kolem Ruska, ten bude zítra sám na řadě. Hlavně si neříkejte, že to nějak dopadne. Je to začátek konfrontace. 

O autorovi| Karel Steigerwald, komentátor MF DNES
Foto autor| Foto: Reuters
Foto popis| Ano míru, ne válce! Žravý Putin hltá Krym.O autorovi| Karel Steigerwald, komentátor MF DNES
Foto autor| Foto: Reuters
Foto popis| Ano míru, ne válce! Žravý Putin hltá Krym.

Kauzy a protikauzy
7.4.2014    Mladá fronta DNES    str. 10    Názory
    Karel Steigerwald        
Místo zlepšení přišly staré aféry v nových kabátech 

Nepoměr mezi množstvím podezřelých na počátku a rozsudků na konci je nápadný. Buďto se lehkomyslně s obviněními hází, nebo na soudních závěrech sedí žába. Bude Sobotkova činnost při prodeji OKD nějak soudně otestována? Ne. Zůstane u slovních bitev protistran. 

Tak tu zase máme koaliční aféry, útoky a protiútoky. Sobotka má na krku ostravské uhlí, Babiš se má vzdát majetku, ODS má podivné sponzory, Telička z TOP 09 je namočený v uhlí, kde nějak vězí i Tošenovský z ODS. Blesky na všech stranách, ostrý výrok předáka stíhá výrok ještě ostřejší. To vše známe jako vlastní boty. Otřesné události minulého roku politiku nepolepšily. 
	Řetězec všech úrovní, od premiérů až po starosty vesnic, kteří jsou podezřelí, vyslýchaní a obžalovaní, je nekonečný. Politika, kterému nic nehrozí, abych pohledal s lucernou. Je s podivem, že má ještě někdo o politiku zájem. Je to snad nejriskantnější povolání. Ale ten risk má hranici – rozsudků pomálu, procesy se nekonají, nebo se vlečou. Příliš dlouhé vyšetřování, ještě delší proces a neslané nemastné závěry, to je stará a trvalá slabost našich právních pořádků. 
	Čím snadněji je politik obviněn, tím vzdálenější je závěr procesu. Mohlo by to vyhlížet jako velká solidnost a důkladnost práce orgánů. Ale málokdo to tak chápe. Časté, velmi rozdílné závěry různých soudních úrovní tomu také nenasvědčují. Můžete dostat deset let a po odvolání jen podmínku. Často projde politik veřejnou kalvárií jako jasný předběžný zločinec a po několika letech je bez viny – aniž to někoho zajímá – prim hraje to obvinění před lety. 
	Mechanismus je stále stejný: tisk uveřejní podezřelá fakta o prodeji OKD, která padají na hlavu premiéra. Ten se nebrání protifakty ani podezření nevyvrací, nýbrž zaútočí na média, že jsou zmanipulována nepřáteli. Nepřátelé jsou s premiérem v koalici a každý už si zaškrtává, kdy zase budou předčasné volby. A tisk poukáže i na Teličku z topky a proti ODS (po tom všem) vyštrachá další podezřelý sponzorský dar. 
	Kteří nepřátelé řídí toto, jestli nějací nepřátelé předešlých nepřátel, se neví. Také se neví, jakou váhu ta obvinění mají, protože úředního ocejchování se jako obvykle asi nedočkáme. Tisk dělá, co má: když je mu něco divného na skutečnostech, které najde, zveřejní je. 
Pak bohužel iniciativu přebírají nepřátelé a protinepřátelé a nepřátelé těch protinepřátel. Pustí se do vzájemného obviňování, které rozšiřují dál a dál a vycpávají různými narážkami a domněnkami, aby kauza byla co nejméně jasná a aby nad ní jako rozuzlení zářila jen silácká slova a temné výhrůžky. Veřejnost se mění ve fotbalové publikum, sympatie projevuje těm či tamtěm, s výkřiky – ten jim to nandal, tamten je zpražil. 
	A celé to představení kormidluje dovednost politiků. Někdo z aféry vybruslí bez poškození, viz dovedný Kalousek, jiný se v aféře utluče sám, viz Gross. Rozhoduje obratnost hadů, nikoliv věcný obsah aféry. Ten je čím dál nejasnější, což je také vůdčím úkolem právníků, až se v té nejasnosti třeba změní korupčník s miliony pod podlahou v ubohou oběť zvůle. 
	Veřejnost, pokud ji toto dění ještě zajímá, tleská a píská podle emocí. Ten je sympatický, tak je nevinný, tamten je z nenáviděné partaje, zavřete ho! Nic jiného veřejnost dělat ani nemůže. Nebo snad někdo umí odborně věcně posoudit, co vyvedl Sobotka v OKD, jak Babiš pracuje pro své firmy či v čem je namočený Telička? Nikdo přece. Od toho máme řadu různých orgánů činných v trestním řízení, několik vrstev státních zastupitelství a soudů a složitý systém, který to všechno zpětně kontroluje, sleduje, dozoruje a prověřuje, aby spravedlnost na tom byla dobře. 
	Tyto orgány mají odbornost, aparát a zákonnou moc šťourat se ve všech těch záhadných či nezáhadných aférách až k výsledku: vinen, nevinen. U vstupní brány do afér je tlačenice. Uvnitř, v oblasti činnosti orgánů, je přeplněno. Někteří politici se tam hemží už léta, marně čekají na závěr. Jiné to rychle vyplivne zpět před bránu, ale zadní východ, kde se stoupá k platnému výroku soudu, je liduprázdný. Nepoměr mezi množstvím podezřelých na počátku a rozsudků na konci je nápadný. Buďto se lehkomyslně s obviněními hází, jak to přijde, nebo na soudních závěrech sedí tučná žába, která většinu kauz spolkne sama. Bude Sobotkova činnost při prodeji OKD nějak soudně otestována? Nebude. Zůstane u slovních bitev protistran, které si svorně pletou roli politiků s rolí vyšetřovatelů, žalobců a soudců. 
	Nepochybné je jen jedno: když dá straně nemajetná kadeřnice milion, musí strana zvednout zadek a zeptat se, kde ho vzala. 
ODS to (po tom všem) ještě nepochopila. 
Nemá prý prostředky dárce si ověřovat a dar byl podle přísných předpisů. Může si dát na plakát: nemajetná milionářka – zase pět tisíc voličů v tahu. 
Ano, v české politice vše při starém. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Nehodnoťte Hitlera jednostranně
3.4.2014    Mladá fronta DNES    str. 12    Názory
    Karel Steigerwald        
Haiku Karla Steigerwalda komentátora MF DNES 

Byla to tenkrát taková doba. I ten Julius Fučík se nakonec přiznal, i když trest nemusel být tak přísný. Dnes by dostal trest menší. Ale Němci museli hájit svoje zájmy. Na to měli právo. V německém okolí bylo hodně bezmocných krajanů. Ty bylo třeba chránit. A oni sami chtěli domů, do říše. Lieber Lord, mach uns frei von der Tschechoslowakei, to slyšel celý svět. 
	Proti Německu se přece připravoval útok. Demokracie se nebezpečně blížila k širším hranicím Německa. Stará německá území byla nespravedlivě v cizích státech. Hitler zavedl dětské přídavky, pro pracující rekreaci na březích Baltu a zdravotní péči bez poplatků pro všechny. Odstranil nezaměstnanost, z toho by si dnešní politici měli vzít příklad. Boj proti Židům nebyl zcela správný, ale odpovídal tehdejší těžké době. Židi sami jej Hitlerovi vnutili, začali první. 
Páchali ve spojení s komunisty ukrutnosti na Němcích, to se muselo zarazit. 
	Možná bylo v Německu méně demokracie než v některých prohnilých tzv. 
demokraciích, ale zato tam bylo víc pořádku. Každý, kdo byl potrestán, se přiznal. O Hitlerovi se nemůže říkat celá pravda, ale kus tzv. svobody se využít dá. Nikdy se pracující neměli tak jako za Hitlera, kdy bylo máslo za pár haléřů. 
Možná nás za to republika násilí demokratů požene k soudu, ale my se nebojíme říkat pravdu nahlas. Hitler zřídil pracovní a ochranné tábory pro občany, kteří chtěli ten dobrý vývoj s využitím zločinců zvrátit. Pokud někde v táboře byly horší poměry, zasloužila se o to hlavně samospráva vězňů. 
	Tak. Čtenář je možná zděšen, co to proniklo do Haiku za hnus. Možná se zděsí i státní zástupci a dají nás k soudu za vychvalování vrahounského režimu. My bychom toho soudu využili. Citovali bychom tam výroky našich politiků z levého, a dokonce i z pravého spektra, které se těm zde uvedeným podobají jako dračí vejce dračímu vejci. Nejsou pravda o Hitlerovi a o zločinech NSDAP proti lidskosti a míru. Objevují se v nich jiné výrazy. Hrdinové Stalin či Gottwald. Ruské právo na ochranu krajanů. Horáková si trest zasloužila. Fašisti v Kyjevě páchají násilnosti na Rusech, co nosí obrazy Lenina. 
Příprava útoků demokracie na Rusy. Zvykli jsme si na to. Říkáme, že je to svoboda projevu. Když takové lži někdo šíří o nacismu, má přinejmenším potíže. Mnoha lidem to vadí. Vychvalovači nacismu jsou spodina. Vychvalovači komunismu sedí v parlamentu, na hejtmanstvích, řídí školy. Z Ruska se šíří pach stalinismu. Odpor proti tomu je malý, kdekdo říká, co můžeme dělat, je svoboda. Kdybychom my z Haiku stáli před soudem za vychvalování nacismu, mohli bychom na tento rozpor důrazně upozornit. Důraz by ale byl k ničemu. Nikdo by si našeho procesu nevšiml. S Putinem je třeba žít v přátelství, protože má právo a naftu. Naši domácí rudí byli řádně zvoleni, stejně jako ti esesmani hnědí kdysi. Rekreace pracujících je v trapu a zdraví už není zadarmo. 
Ale oni nás k soudu nedají. 
Vědí, že děláme satiru, že nacisty nechválíme, protože jsou nám stejně odporní jako komunisti. Ale možná, že to poslední, srovnávat komunisty a nacisty, trestným činem brzy bude. Vždyť je mezi nimi velký rozdíl, jedni chtěli smrt, druzí ráj. 

Foto popis| Foto popis|

Bianko volby
1.4.2014    Mladá fronta DNES    str. 10    Názory
    Karel Steigerwald        
Demokracie je na rozcestí, nedokáže unést své chyby 
Někdo se do budoucnosti dívá s nadějí, někdo s obavou. Zachrání Slováky před Ficem neurčitý Kiska? Kam ohne politiku Babiš, až vyžene z chrámu korupčníky? Toto jsou obavy. Naděje zní: cokoliv je lepší, než co tu bylo. Je to ale naděje, která zní zlověstně. 

Tak už v druhé postkomunistické republice zvítězil muž bez politické minulosti, dostatečně bohatý na to, aby se obešel bez podpůrné práce politické strany, a dostatečně neznámý na to, aby mu nikdo nemohl přilepit některý z politických neduhů. Po Kiskově vítězství na Slovensku jasně vidíme trend - o tradiční politické strany ztrácejí voliči zájem. I důvod té ztráty je jasný: příliš mnoho šaškování, podvodů, neschopnosti spravovat stát a příliš mnoho schopnosti stát rabovat. V duších lidí se zahnízdilo zoufalství: všichni kradou. 
	V takové situaci končí každá racionální politika a začíná politika vášní. Z toho obvykle profitují silní mužové, autokrati a extremistické strany komunistického či fašistického typu, které umí slíbit mravně a emočně vypjatě vymetání hnoje z politických chlévů. Češi a Slováci mají relativní štěstí - komunistické a fašistické demagogy nevolí. Zvolili si politickou novinku - bianko šek. Vlastní voličskou rukou na něj napsali: toto je muž nápravy, tomu věříme. Vyjádřili tak především, co a koho nechtějí. 
Proč, ví každý. Co za to dostanou, je otázka, jejíž rozmotávání bude trvat měsíce a roky. 
	Co udělá Slovensko se svým novým prezidentem, je zatím zcela nejasné. Na jejich bianko šeku není zatím napsáno nic, leda by někdo považoval výroky, že Slováci jsou dobří, za politický program. 
	Babišův šek je popsán víc. Jsou na něm položky, které obvykle neřeší politika, nýbrž především orgány činné v trestním řízení. Jejich potírání by měly všechny politické strany považovat za samozřejmost, ať jde o kradení, podvody, hýření činitelů, neschopnost a obsazování koryt kamarádíčky. Ten seznam vzbuzuje ve voličích naději, možná už poslední. 
	Politický program to ale není, nebo je to politický program každého. Neexistuje strana, která by měla v programu, že krást se má a že funkce ve státě mají obsazovat naši spřátelení hlupáci. Odborníky a mravností se zaklíná každý, odleva doprava. Ano, odbornost a mravnost by měly být podstavcem každé politiky, ale politika jako rozhodování společenských konfliktů a hledání kompromisů to ještě není. 
	Jestli chce Babiš vládnout tak, nebo opačně, neví nikdo. Bude jeho politika pravicová, či levicová - což jsou dva zatím ještě pořád nesmrtelné politické proudy v moderních dějinách? Dejme tomu, že Babiš v odstraňování politické kriminality výrazně postoupí. 
Ale co pak? Jakou bude mít sám politiku? Odpovědí na to je právě bianko šek. Úspěch v tom prvním, v boji s kriminalitou a neschopností, dá Babišovi ohromnou politickou sílu k tomu, aby šek vyplnil. Čím? Čímkoliv. Ruce má volné, kromě boje s kriminalitou a zlepšení funkce státu neslíbil nikomu nic. 

Muži bez minulosti 

Politické strany naopak slibovaly hodně. Plnily ale málo. Volební programy byly seznamy splnitelných i nesplnitelných slibů. Pravice i levice se předháněly v líbivosti. Vládní praxe obou ztrácela ideové dimenze. Stávala se stále více jen sledem náhodných pokusů, často se příčících volebním programům. Voliči se naučili chápat politické cíle jen jako bezcenné blábolení. Když se jim nabídl muž bez minulosti i bez politického zakotvení, ideje nepostrádali. Ty už dříve ztratily smysl. 
	Námitka proti Babišovi i Kiskovi zní, že nemají politické ukotvení a minulost. Je to námitka sice pravdivá, ale lichá. Když si představíme, jak vypadalo politické ukotvení dosavadních politiků a jak vypadala jejich minulost, musí nás napadnout - zaplaťbůh, že ti dva bianko páni nic z toho nemají. Právě proto, že jejich nabídka je bianko, vzbuzují naději. Kiska rozštěpil Ficův sen o monopolu moci, Babiš vzal komunistickému extremismu naději na moc. 
Nabízí se úvaha, zda nejsme na počátku nějaké zásadní změny liberální demokracie v něco, co ještě jméno ani nemá. Demokratické politické strany jsou na tom špatně v mnoha zemích Evropy. Voliči hledají jinou nabídku, která by je upokojila. Extremismus se nabízí vehementně, ať už komunistický, či pravicový. V chuti vymetat neřád jsou si oba rovny a mají i stejný cíl: suspendovat svobodu ve prospěch pořádku. Oba chtějí stát, který lidem neslouží, nýbrž jim vládne. 

Útěk od zodpovědnosti 

Odvaha voličů, kteří u nás i na Slovensku dali přednost bianko šeku, je pochopitelná. Je však také velmi riskantní. Demokracie má výhodu v tom, že nikomu nedává tolik moci, aby ji mohl sebrat všechnu. Úpadek klasické zastupitelské demokracie vytvořil voliče, který píše na bianko šek svou prosbu: Vezmi si celou moc a nastol spravedlnost. 
	Někdo se do budoucnosti dívá s nadějí, jiný s obavou. Zachrání Slováky před Ficem neurčitý Kiska? Kam ohne politiku Babiš, až vyžene z chrámu korupčníky? To jsou obavy. Naděje zní: cokoliv je lepší, než co tu bylo. Je to ale naděje, která zní zlověstně. Příliš lehkomyslně nabízí moc a lehkomyslně se zbavuje vlastní odpovědnosti. Ale i strany, které tu vládly (a trochu ještě vládnou), si moc přisvojovaly bezstarostně a odpovědnost neměly žádnou. 
	Úpadek demokracie už je realitou. Po něm nemůže přijít nic jiného než nový vzestup. 
Anebo ne - a skutečně přijde něco jiného. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Návštěva Karla Marxe v Haiku
29.3.2014    Mladá fronta DNES    str. 10    Názory
    Karel Steigerwald        
Haiku Karla Steigerwalda komentátora MF DNES

Přišel nás do Haiku navštívit Marx. Přišel je příliš slabé slovo, on přiletěl na koštěti. To nás zarazilo. Let i fakt, že přiletěl z hrobu, odporuje vědeckým poznatkům.
Proč se tak dopravuje představitel vědeckého světového názoru? zeptali jsme se ho. Odpověděl, že si nemáme dělat o vědu starosti. Přiletět na koštěti z hrobu do Haiku je možná v rozporu, ale když to slouží věci pokroku, je vše v pořádku. Případně se, řekl Marx, může věda podle potřeby poopravit, není to žádná zkamenělina.
	Přiletěl pokecat si o posledních událostech. Vývoj se mu líbí, jde zpět dopředu ke komunismu. Že jsou státy v rozkladu, je správné, protože jsou to státy buržoazní. Na registru řidičů nám Marx ukázal míru neschopnosti zahnívajícího kapitalismu. Přivítal výsledky posledních voleb, o něž se zasloužili především kapitalisti, které volby odkoply od historického volantu. Namítli jsme, že k volantu přistrčili kapitalistu. Marx se jen zasmál a ucedil: Pouhá taktika. Užitečný idiot poslouží a pak půjde. Toho využíval už Lenin. Namítli jsme, zda tím užitečným idiotem není naopak Sobotka. Poslouží Babišovi a pak půjde. Vysvětlili jsme Marxovi, že není jasné, kdo komu slouží. Socialista Sobotka kapitalistovi Babišovi, nebo naopak? Myslíme, že velkokapitál a státní socialismus se spojují rádi, protože toho mohou využít oba. Marx se přiznal, že o tom se Sobotkou i Babišem mluvil. Oba mu slíbili, že toho druhého zničí, jakmile to půjde. Nám nebude diktovat zlodějský socialistický stát, slíbil jeden jménem klíčového průmyslu. Druhý řekl jménem lidu, že od likvidace zlodějského velkokapitálu nikdy neustoupí. Spojením těchto dvou východisek vznikla kvalitní vláda. Budou probíhat oba procesy. Postupně poroste komandující moc státu a posilovat se bude nezávislost hospodářství. Nepůjde o pronikání politiky do hospodářství ani o pronikání hospodářství do politiky.
Obě strany budou svorně rozvíjet vzájemnou nenávist. Vyhoví se většině voličů zprava i zleva.
	Marx ovšem nepochybuje, že v budoucnosti zvítězí Sobotka nad Babišem a země se vrátí na původní správnou dráhu. Nepůjde ovšem již o komunismus přímočarý, nýbrž o komunismus vnitřní.
Tomu jsme nerozuměli, ale Marx nás ujistil, že o to právě jde, nerozumět.
Ukázal nám to na Benešově tezi z roku 1945, že Stalin jde k demokracii, kterou všichni chápali tak, že Stalin jde k demokracii. Přitom šel od demokracie ještě víc pryč. Stejným postupem byl osvobozen Krym, u nás zvolena obrozená televizní rada a založením divadla v Ústí rozprášeno divadlo v Ústí. Týmž postupem byl zdemolován ústav pro výzkum zločinů komunistů, který bude pod stejným názvem zkoumat zločiny antikomunistů. I postup proti církvím se Marxovi zamlouval. Nic jim nedávejte, doporučil, nebo začnou zase s upalováním. Platí také, že smlouvy se nesmějí plnit. Chválil i sblížení s Ruskem, kde se také volant dějin otáčí zpět dopředu. Mínil sice, že Rusové jsou despotická carská verbež, ale proč je nevyužít. Ostatně i vy Češi jste verbež, jako všichni Slované. Nám Židoněmcům se nemůžete rovnat. Debata zhoustla a Marx raději odletěl. Nechal u nás koště, letěl jen tak nalehko. Koště věnujeme Museu Karla Marxe, které bude stát na Letné. Ano, tam, co měl stát ten plivanec.

Foto popis| Foto popis|

Smradlavé kuličky sociální demokracie do restitucí vržené...
27.3.2014    Mladá fronta DNES    str. 11    Názory
    Karel Steigerwald        
Sociální demokracie se pokouší vrátit církevní restituce pokud možno co nejvíc dozadu k počátkům. Co se dlouhá léta vyjednávalo, než se nalezla shoda účastníků, to chce probírat znovu s cílem možno-li nic nedat nebo dát méně – s dalším cílem zavděčit se tak voličům, kteří církve nenávidí a spíš by je rozehnali, než jim něco dali. Že ČSSD nadbíhá právě těmto voličům, je idea z konce devatenáctého století, kdy mladí pokrokáři vystupovali z církve. Dnes je to už jen mazaná ubohost, plnící heslo Ukradené se nevrací. 
	Posledním nápadem je, že to, co církve dostanou, bude zdaněno. Ale restituce není příjem, nýbrž vrácení ukradeného. Platit státu, který to ukradl (to měl ještě komunistický kabát), daň z ukradeného, to je podivná demokracie. Církev věří, že socialisti jsou demokrati, jak to mají v názvu, a rozvracet zákon, který se léta vyjednával, nebudou. ČSSD říká, že to udělat chce, protože je to demokratické. 
	Máme tedy hned dvě demokracie. Možná i nějakou další. Demokracií je doma i ve světě dost, každý nějakou chválí, svou má i Putin, měli ji komunisti, když okrádali lidi i církve. Demokracii si každý může vybrat. 
Tím výběrem dá najevo, co je sám zač. 
ČSSD od státu pobrala Lidový dům bez mrknutí oka. Když se má dívat, jak i církvím se vrací, očima blýská jako Rumcajs, typický socialista devatenáctého století. 
	Sobotka by chtěl ČSSD modernizovat, aby byla přitažlivá i pro jiné lidi, zejména ty mladé a perspektivní, nejen pro starodávné pokrokáře, kteří v boji proti církvi roznášeli po kostelích v době bohoslužeb smradlavé kuličky. Předseda ČSSD se bojí úpadku, jaký postihl ODS, chtěl by tedy stranu moderní, pro tvůrčí lidi, nejen pro ty, jejichž jedinou tvořivostí je vybírání a rozdávání daní. Útok proti církvím je ale signál opačný, mířící k ideologii komunistů. Bojovat proti bídě, církvím, vykořisťovatelům, boháčům a budovat na to všemocný stát, jenž i nad zákonem demokraticky stojí – to mají komunisti se socialisty tak společné, až je obtížné je odlišit. Demokracie našich socialistů čerpá svou sílu z voličů podvědomě komunistických, které levičáckým radikalismem komunistům odčerpává, a z voličstva solidaristického. To ještě věří, že blahobyt tvoří vlády přerozdělováním a že rovnost všech je možné zařídit nějak bez násilí a krutosti na těch vyčnívajících. ČSSD si proto nikdy nepoloží otázku, co by s tím majetkem, církvi nevráceným, stát dělal. Dělal by to, co dosud? Chátrání, neschopnost hospodářského využití a neschopnost udržet alespoň podstatu toho majetku – tak to bylo od časů krádeže až dodnes. 
	Proč socialisti věří, že by s ním stát dále nakládal jinak? Ale oni tomu nevěří, oni hledají voliče jinou cestou, než Sobotka nedávno navrhoval. Proto je jim jedno, co s tím majetkem bylo, je a bude. Proto předstírají, že nevrácení majetku by lidem něco přineslo. Neřeknou, že jen ubude toho majetku odehníváním a výdaji na neúspěšné státní pokusy o jeho záchranu. 
ČSSD se může podařit ve Sněmovně nějaký tragický zásah – zdanění, omezení, zrušení. Předělá zákony. Ale nebude tu věčně, to ví. Jednou zas přijde pravice. A vrátí zpátky, co ČSSD zrušila. A nebude tu ani ta věčně, pak zas přijde... laskavý čtenář jistě chápe, že touto cestou vznikne z Česka jakési šapitó klaunů a slonů ve scenerii ruin a buřiny. A proč ne když by nebylo možné jako zákon udržet tu nejzákladnější celostátní dohodu: vrať, cos ukradl, padni komu padni. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Smutné výročí
24.3.2014    Mladá fronta DNES    str. 08    Názory
    Karel Steigerwald        
Jasná Janouškova nehoda se časem mění v složitost 

Bezpečí našeho právního života je už tak maličké, že někteří zastupitelé odmítají schvalovat cokoliv. Nikdo jim nezaručí, že si pro ně nedojde policie se státním zástupcem. Ale kdo si dojde pro policii a sečte všechny její přehmaty a na druhé straně podivně ospalou nečinnost? 

Na dotaz, proč vyřízení žádosti o cestovní pas tak dlouho trvá, odpověděl orgán SNB za komunismu, že je to proto, že vyřízení žádosti dlouho trvá. Na otázku, proč vyšetření a odsouzení Janouškovy autonehody tak dlouho trvá, mohou dnes orgány odpovědět stejně. V tom se nic nezměnilo. Vyšetřování Janouškovy autonehody dlouho trvá, protože dlouho trvá. Žaludek dotčených soudních orgánů musí být mimořádně kachní. Je to celé tak okaté, že by si občan pomyslel, toto si snad netroufnou. A troufly si. Určitě jim to všechno sedí na milimetr. Daly si udělat jakýsi další hyperposudek, který posoudí předešlé posudky a jehož udělání také dlouho trvá hlavně proto, že v tomto případě dlouho trvá všechno. Oni se ničeho nebojí, ani hanby, ani že by je nějaký Kozina do roka a do dne zahnal na soud, kde by se jim do právnických srdcí zakousl infarkt? 
	Musí to být mistrovský případ právních čarodějů. Některé případy jsou tak komplikované, že trvají déle, i když ty desetileté, to už je nejspíš také nějaká lumpárna. Ale Janouškova autonehoda složitá není, ona se ve složitou průběhem času teprve mění. V tom je právě ten právní zázrak. Jednoho dne dosáhne takové složitosti, že Janoušek už bude zcela nevinný. Kdybychom napsali, že je to úspěch nejen právních čarodějů, nýbrž především peněz, jimiž obviněný nešetří, byli bychom u soudu odsouzeni raz dva. 
	Kolikrát už média tu jasnou věc kritizovala? A marně, úřady mlčí, případně zavrčí, je to všechno podle zákona. Kdo se začne podrobněji vyptávat, narazí právě na tu haldu rodících se složitostí. A tou už se dnes jen tak někdo neprodrápe. Janouškova kauza není sama, podobných případů, do nebe volajících, zná každý dost nejen ve vysoké politice, ale i v politice nízké. Druhým takovým je třebas pohádka o tom, jak se stal expředseda ČSSD a premiér Gross boháčem. Právo je u nás stále ještě jen takový kumpán do hry. Kdo na to má, může si s orgány trestních záležitostí příjemně zalaškovat, kdo nemá nic, ani ducha v mozku, může spravedlnost šeredně odskákat. 
Máme ombudsmany, ministra spravedlnosti, dvě velké parlamentní komory s výbory, které se o spravedlnost zajímají, v každém kraji u hejtmana totéž v menším, každou chvíli nějakou vyšetřovací komisi Sněmovny, celý systém státních zástupců a spleť inspekčních orgánů, které na orgány dohlížejí. Je to všechno hodně drahé, ale cenu to nemá velkou. Jen pro ilustraci: celá léta nemohla tato spleť orgánů a výborů rozmotat případ Mostecké uhelné. 

Hon na korupčníky 

Běží u nás vášnivý hon na rozkradače a korupčníky. Je u toho velký hluk a malý výsledek. Výsledek dokonce podivný: hrou jakých právních nesmyslů je blamáž „tunel Blanka“? 
	Bezpečí našeho právního života je už tak maličké, že někteří zastupitelé odmítají schvalovat cokoliv. Nikdo jim nezaručí, že si pro ně nedojde policie se státním zástupcem. Ale kdo si dojde pro policii a sečte všechny její přehmaty, nabubřelé hanobení lidí a na druhé straně podivně ospalou nečinnost? Bláznivost případu tunelu Blanka je strhující. Oni na pražském magistrátu udělají něco a jsou obviněni, a když to udělají opačně, jsou také obviněni? Čí je toto intrika, české blbosti? Jak dlouho slyšíme z jakýchsi zdrojů i z konkrétních úst ministra zahraničí, že Rittig je lupič. A orgány ho zavřou a zase pustí. Po nás chtějí, abychom si toho jejich darebáka, jímž stále ještě soudně není, ošklivili. Žádný soud jej nesoudil a možná ani nebude, aby nám k tomu dal pomůcku. Možná je i ten Rittig jen takové špásování s orgány, ale kdo z nás do toho vidí? 
	Neochvějnost úcty k zákonu a soudům je jedna věc. Politický zájem a názory neinformovaného voličstva je věc druhá, ale platí stejně. Na nevážnost a nedůvěru k orgánům si pomalu zvykáme. Řeknete Janoušek a lidi se jen ušklíbnou. Jedním z největších politických zločinů je zanést do srdcí voličů zoufalství a rezignaci. Destruovat industrii práva a spravedlnosti nedůvěrou, dokonce i pohrdáním, je úder na samu podstatu demokracie. A ten dostává každou chvíli. 
	Mnoho lidí za ty dva roky spáchalo za volantem činy podobné tomu Janouškovu. Už jsou ve vězení, mají po rozsudku, někteří už zas na svobodě. Zvedne někdo někdy křivdy a nespravedlnosti páchané jménem státu, aby ten stát zlepšil? Je smyslem republiky rvačka o přesun komodit ze sazebníku A do zlevněného B? Nebo má svoboda, spravedlnost a bezpečí občanů také nějakou cenu? A má cenu tento článek? Už byl stokrát napsán. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Udělej něco z ničeho. Uměla i to
22.3.2014    Mladá fronta DNES    str. 10    Názory
    Karel Steigerwald        
Haiku Karla Steigerwalda komentátora MF DNES 

Nejprve to vedlejší: když se Rus přistěhuje, přiveze i kus své vlasti. Čili on a jeho okolí, kde hřaduje, pak patří k Moskvě. Měli bychom proto přibývání Rusů k nám zastavit, ubývá nám tak vlasti. To plyne z Putina. 
	A nyní to hlavní: už napořád bude chybět Věra Chytilová. Rozloučení s jejím dílem je jako obvykle: historky, že byla taková či že byla jiná, vzpomínky účastníků, kde dominuje vyprávění herců. Dohromady je to jakási posvátná hagiografie, i když dílo zůstalo stranou. Je to ale hagiografie banality. Předělávání umělkyně v kýč, plné omylů a nepřesností či že pamětník si nic pořádně nepamatuje, což je rozhodující vlastnost pamětníků. Že už Věru Chytilovou nemáme, je velká výhoda: mohla se stát slavným monumentem. 
U nás se velký člověk chválí, až když umře. Nemůže se už bránit, což je v případě režisérky Chytilové dvojnásob důležité. Její drsné reakce na záplavu banalit a frází, týkajících se jejího skonu, si umíme představit. 
	Píší, že to byla velká filmová umělkyně. Citují namátkou z jejích filmů a vybírají s neochvějnou slepotou to slabší. Z filmů, které nenatočila, necitují. A přitom jsou to její hlavní filmy. Jaké by asi byly, vyvěrá z jejího explozivního talentu. Věra Chytilová byla světová umělkyně, které ta maličká země neumožnila její hlavní díla natočit. Berte Sedmikrásky, rané a už geniální dílo, jako příslib mladého talentu, co by točil dál, kdyby točil. Seznam její filmografie by byl strhující. Však i z chabých scénářů typu Kalamita vytvořila strhující filmy. Co by vytvořila z námětů kvalitních, které by točit chtěla, umíme si představit. Jenže v tom hlavním tvůrčím období točila jen to, co točil nechtěla, co jí vnutili bezvýznamní lidi, které už dávno odnesl čert do zapomnění. A dávali jí úkol: udělej něco z ničeho. Bah. Uměla i to. 
	Takto se má velký talent. Hubit jej nebyla jen výsada komunistů, i když v tom byli první. Vždycky někdo, kdo je nikdo, jde po tom, kdo někdo je. Ten nikdo má obvykle moc, říká, že zastupuje lid a likviduje, co ho přesahuje. A protože ten nikdo nemá velký rozměr, přesahují jej i malé věci. Tak jde i po těch. Celkem neznámé úřední nuly zlikvidovaly Činoherní studio v Ústí, originální divadlo známé jako podivuhodné rodiště mnoha velkých sil českého divadla. To jen připomínka nejčerstvější kořisti hubitelů. Však už Sedmikrásky byly o nich. Tytéž nuly jistě nyní režisérku Chytilovou vynášejí. Kdyby jim padla do drápů tehdy, taky by ji zamítly pro nepřístojnost, nemravnost a zbytečně drahé nedůležité záměry. 
	Zmenšování velkých talentů malými lidmi vede českou zemi k všeobecnému zmenšení. Všechno doma se pak Čechům, zkušeným zmenšovatelům, zdá malé a bezvýznamné. Kdežto ta nádhera v cizině... Tato reakce má rodnou sestru: to naše zmenšené je mnohem lepší a víc se pro nás hodí než ta hnusná cizina... Stovky nicotných filmů se natočily za posledních padesát let. Na Věru Chytilovou z toho zbyly jen drobné. Velikost toho nevšedního talentu neocenil ani žádný z novodobých boháčů, aby řekl: zde máš dost milionů, natoč svůj sen, třebas ten o Boženě Němcové. 
	S básníkem Ivanem Wernischem bychom parafrázovali: S Věrou Chytilovou zapadlo slunce za dnem, který byl jen zpola. Kdo za to může? Nikdo, tak to u nás je.

Rusové jsou hrozba. Víc se ale bojme domácích zrádců
21.3.2014    Mladá fronta DNES    str. 11    Názory
    Karel Steigerwald        
Bojíme se Rusů, jejich imperialismus známe dobře. Máme tu jejich pátou kolonu, na krajní pravici i na krajní levici. Bát bychom se měli především sebe, našich lidí, řekněme tvrdě a jasně, našich domácích zrádců.
	Bez pátých kolon Rusové v oboru obsazování cizích zemí nikdy neuspěli. Kde domácí zrádci nebyli, tam si je dovezli, ale úspěch jim to nezaručilo. Příklad Rakouska a Finska, dvou zemí, které se Stalinovi nepodařilo zavléci do svého ráje, je jasný. Oba státy, vachrlatým způsobem spojované s nacistickou veleříší, přesto dokázaly svobodu uhájit jasným postojem bez zrádců a bez koketerie s komunismem -Rakušané spíš diplomatickou obmyslností, Finové respektem, který jim obrana před Rusy přinesla.

Nebojujeme, nevydržíme

To nám chybí. Nemáme politickou obratnost Rakušanů, kteří svět přesvědčili, že Hitler byl Němec a Beethoven Rakušan. Nemáme přesvědčení Finů, že za svobodu se musí tvrdě bojovat. Zato máme dost a dost fantaskních mudrců, odborníků na spiklenecká centra a vynálezců třetích cest, mostů a náhlých řešení s lidskými tvářemi.
	Kolik lidí se u nás lísá k Putinovi, jako by ruské zkušenosti nebyly dost výmluvné. Kolik lidí mudruje nad komunismem na straně jedné a kolik jich vzývá ducha SS bez ohledu na to, že ta organizace chtěla Čechy, včetně předků těch nyní hajlujících, vyhladit jako psy. Na obdivu k ruskému imperialismu se oba naše domácí extremismy, komunistický i nacionálně pravicový, shodnou.
	Vypadá to bláznivě, ale mezi krajní levicí a krajní pravicí je rozdíl jen ve slovníku. Po duchu jsou si obě krajnice blízké v dogmatu o slávě státu i v neúprosném fanatismu, který by nejraději nepřítele vyhladil. Což, když to jde, také dělají.
	Teď hledí svorně k Putinovi.
Obdivují toho pána, že zavedl pořádek, což je třetí důležitý termín extremismu.
	Imperialista pátou kolonu potřebuje. Bez ní je v cizím terénu slepý. Úkolem pátých kolon je psát zvací dopisy, simulovat utrpení a vyvolávat třenice, aby je bylo možno chránit vpádem armády. Bránit se invazi s hlučnou a silnou pátou kolonou v zádech je velmi obtížné. Přepadat státy, které jsou v rozvratu, v politické krizi, v nejistotě o budoucnosti, je snadnější než útočit na silný, konsolidovaný stát. Švýcary Hitler nepřepadl, protože válka s nimi by byla sice nakonec vítězná, ale tvrdá, dlouhá a vyčerpávající. Nebýt páté kolony Stalinovi oddaných českých komunistů, mohlo Československo Rusům ze smrtícího obětí uklouznout. Myslel jsem, že jsme čerstvými dějinami osobně poučeni a Putinově agresi nastavíme silnou a klidnou jednotu demokratické země. Byl to omyl.
	Potřeba svobody u nás není ještě tak zakořeněná, aby jí lidé dali přednost před vlastními bolístkami, komplexy, ublíženostmi a především před vlastním sice nadutým, ale omezeným rozhledem.
Na těch pitomcích, kteří dělají doma i na Krymu Putinovi alibi k referendu, je patrné, jak je žene vlastní zupácká pýcha. Jsou trapní, ale sami se považují za stratégy s politickým rozmyslem.

Už jsme se několikrát divili

Nejde jen o Krym. Ruská politika se hrne vpřed opět jako protievropský a svobodě nebezpečný parostroj. Mít se před ní na pozoru je rozumné. Nadbíhat jí domácí sympatií extremistů je ještě nebezpečnější. Na ně pozor. Dnes jsou to šašci a znamenají jen hanbu.
Ale až bude horko a Rus v Užhorodu, zvětší se do velikánů. V tomto smyslu je naše domácí nesvornost pověstná.
	Nynější klid nemusí trvat dlouho. Týdny před mnichovskou dohodou se Československo jevilo jako konsolidovaná demokratická země. Jaký svinčík, včetně štvanice na Karla Čapka, se z toho vyvine za pár týdnů, nečekal nikdo. Byly to úplně jiné země, před Mnichovem a po něm. Totéž se stalo po ruské okupaci. Jednota a euforie před Srpnem se změnila v hnus normalizace. Dračích skořápek tu mají Rusové zaseto dost a ještě víc si jich sejeme sami.

O autorovi| Karel Steigerwald, komentátor MF DNES
Foto autor| Foto: ČTK
Foto popis| Proti okupantům Semknutost lidí brzy vzala za své.O autorovi| Karel Steigerwald, komentátor MF DNES
Foto autor| Foto: ČTK
Foto popis| Proti okupantům Semknutost lidí brzy vzala za své.

Sněmovna vyrábí  vyšetřovací komise ve velkém
19.3.2014    Mladá fronta DNES    str. 11    Názory
    Karel Steigerwald        
Jedna z věčných trvalek poslaneckého dění, sněmovní vyšetřovací komise, je opět na programu. Tentokrát by měla vyšetřovat Opencard a její okolnosti. 
Je podivuhodné, jak poslanci těm komisím věří. Ustavili jich už mnoho, pro vyšetřování všelijakých ničemností a výsledky jsou vždy hubené, přesněji skoro nulové. Je to pochopitelné, Sněmovna nemá ani detektivy, ani čichací psy a jiné speciality na vyšetřování. Poslanci si obvykle vyberou velmi speciální a pokud možno hodně zapeklité případy, na nichž si musí vyšetřovací komise objektivně sestavená z poslanců, zuby vylámat dvojnásob. Laik by řekl, že poslanci by měli sestavovat komise především pro vyšetřování, proč se vyšetřovací orgány odborníků činných v trestním řízení tak loudají, proč upadají do nečinnosti, proč mají hubené výsledky a jak to, že dokážou jasný případ opilého boháče za volantem tak zamotat, že už nikdo ani neví, co s ním je. Kdyby toto se zlepšilo, posunuly by se případy o skok vpřed a komise Sněmovny by tuplem nemusely být. 
	Ale možná, že tu bezzubé vyšetřovací komise Sněmovny nejsou kvůli vyšetřování, nýbrž kvůli politickým tyátrům. Ony vlastně nevyšetřují – jenom udržují v povědomí veřejnosti politické případy, jejichž cílem není vyřešení, závěr, vina či nevina, ale právě to udržování v politickém povědomí. 
	Proč třeba není komise, která by nevyšetřovala zbohatnutí expremiéra Grosse, což by byl další politický tyátr, nýbrž by vyšetřovala, jak policie vyšetřovala to Grossovo zbohatnutí? To by zaujalo. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Norimberk, Votze, okupace
15.3.2014    Mladá fronta DNES    str. 10    Názory
    Karel Steigerwald        
Haiku Karla Steigerwalda komentátora MF DNES 

Slyšeli jsme, že anexi ospravedlňuje široce rozšířené přání lidu dosáhnout sjednocení, že oba národy mají mnoho společného, takže takové sjednocení je žádoucí, a že v neposlední řadě bylo tohoto cíle dosaženo nekrvavou cestou. I kdyby tomu tak bylo, přesto by se nedalo popřít, a skutečnosti to jasně dokazují, že metody, jichž bylo k tomuto cíli použito, byly metodami agresora. Rozhodující bylo, že vojenské síly agresora byly v případě odporu připraveny zasáhnout. 
	Pokud si myslíte, že tento citát se týká ruského tlaku na Krymský poloostrov, mýlíte se. Takto popsal zločin proti míru bez válečného nasazení, jímž bylo připojení Rakouska k Říši, norimberský tribunál. 
Hitler toho dosáhl prostřednictvím rakouských nacistů a s použitím hrozby nasazení armády. Hrozba byla účinná, Rakousko nemělo sebemenší šanci se Němcům bránit. Norimberský tribunál jako zdůvodnění neuznal, že Rakušané mluví německy, že někteří Rakušané, řízení z Berlína, to připojení chtěli a že se Rakousko nebránilo silou. Zločin proti míru zůstal zločinem proti míru. Rozhodly metody agresora a připravený wehrmacht. 
	Stejný zločin se opakoval, tentokrát se souhlasem velmocí, po mnichovské dohodě, čímž se vítězné velmoci po válce nechlubily a svou spoluvinu na této agresi zamlouvaly. 
Norimberský tribunál se podceňuje. 
Definoval čtyři okruhy zločinů. Spiknutí, zločiny proti míru, válečné zločiny a zločiny proti lidskosti. 
	Politici a vládci je páchají dodnes. Nás se týká hlavně zločin proti míru. Spáchalo jej vedení SSSR v roce 1968 okupací Československa. Stejný zločin nyní organizuje Putinova vláda na Krymu. Norimberský soud rozhodl, že podstatou agrese jsou agresivní metody a vojenská síla připravená zasáhnout. To platilo pro Rakousko, pro ČSR i dnes pro Krym. Podpůrná ospravedlnění jazykem, přáním páté kolony či záchranou věci socialismu tribunál nepřijal. V tribunálu zasedal i ruský zástupce. 
Neměl tam být, soudily se zločiny, které Sovětský svaz páchal také. Ani dnes státy neříkají, ač by měly, že Krym je zločin proti míru. Proto se na norimberský soud nikdo nechce odvolávat. Historie se zlepšuje asi jen po milimetrech, nebo vůbec. Nad soudy, právy, spravedlnostmi je nejsilnějším argumentem vojsko. 
Prahu obsadili Němci 15. března. Německá část obyvatel je vítala. Pro Čechy vylepili plakát: „Rozkas pro Obyvatele! Na rozkas Votze a neivršiho Prezidenta nemecke Armady převzal sem v zemi česke nešim dnem celou moc. Hlavni-Quartier Praha, 15. Března 1939. Vrchni Komandant Armadni-Oddil 3, Blaskowitz, General Pjechoty.“ 
	Ta zkomolená čeština byla patrně úmyslem. Primitiv si myslel, že tak Čechy poníží. I slovo Vůdce zkomolil na Votze. Ale to je nášlapná mina. Votze (čteno foce) totiž v německém jazyce zvukomalebně připomíná vulgární slovo „p.ča“. 
Umístil ho snad na plakát odvážný německý bojovník proti nacismu? Proto to zkomolení? Mělo hanobit Hitlera, a ne Čechy? Koho za to popravili? Nebo na to nepřišli? 
	Co asi vylepí Putin na Krymu? Jistě něco podobného, ale v kultivované ruštině okupačních vojsk bez chyb a vulgarit. 
	Poselství norimberského tribunálu je jasné: mezi státy nemůže být násilí. Jenže násilí mezi státy je. Pokrok je v tom, že už je to zločin. To dřív nebyl. Ani Putin už nemůže říkat: Já nevěděl. Ví. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

NATO? Ano
12.3.2014    Mladá fronta DNES    str. 10    Názory
    Karel Steigerwald        
Demokracie se musí bránit. Někdy je těžké chápat jak 

Ruská agrese význam NATO posílila. Kdyby byla Ukrajina jako my patnáct let v Alianci, postup Rusů by byl mnohem opatrnější. Místo agrese by museli volit politické cesty. 
Ať už chtějí jen Krym, či celou Ukrajinu, museli by Ukrajinu přemluvit, aby to také chtěla. 

NATO je pakt obranný. Vznikl jako hráz proti komunistické rozpínavosti, konkrétně proti chuti Sovětského svazu pod vládou komunistů na výboje, které koneckonců vězely v samém centru komunistické ideologie. Viz světové vítězství proletariátu a podobné teorie. 
	Hrozba komunistické agrese pominula rozpadem rudé říše, a vznikaly proto pochybnosti, k čemu dál NATO je... Když zanikla Varšavská smlouva, objevily se „v zájmu symetrie“ názory, že i NATO má zaniknout. Nestalo se tak. Později se objevily nové cíle: obrana proti mezinárodnímu terorismu a proti expanzi agresivního islamismu. Ty se jako hlavní důvod k existenci zdály mnoha kritikům málo silné. Prudkým a rychlým vývojem nového Ruska se stejně rychle proměňuje situace. Ne snad, že by NATO mělo mířit přímo k Rusku, stačí, když důrazně definuje svůj cíl jako obranu demokracie ve státech, kde už demokracie je, před politikou států, kde není a kde se praktikuje a obhajuje mezinárodní agrese. 
	Do popředí se dere staré známé dilema: bylo nutné nechat Hitlera ničit Německo a přihlížet jeho stoupající vojenské moci? Boj proti Hitlerovi zahájily demokratické státy teprve tehdy, když byly samy napadeny. Kdyby Hitlera zlikvidovaly v počátcích jeho agresivní expanze, nejpozději tedy v době mnichovské smlouvy, byly by označeny za agresora, třebaže Hitler od začátku své radikální cíle netajil, nýbrž vytruboval. Vážně ho nikdo nebral, krom soukmenovců. I o Stalinovi říkali: jde k demokracii. Musí se vždy demokracie poučit až k hořkým koncům? Likvidace Hitlera mezinárodní silou na počátku jeho kariéry by lidstvu ušetřila – víme co. A co by řekli Němci? Zabili nám největšího Němce a ještě nás okupovali. Bylo tedy ustupování před nacismem nutné? Kdy je demokracie ohrožena a kdy ještě ne? Jde Putin k demokracii? Nebo kam? To jsou otázky, které se k NATO samy od sebe připojují. 
	Demokracie v Rusku nezvítězila. (Ostatně i u nás se drží tak tak.) Rusko se obrací zpět k tradicím samoděržaví a imperiálním iluzím. Starý paradox, kdy se SSSR ironicky označoval jako „Horní Volta s raketami“, se vrací do života. (Horní Volta byl mimochodem stát v Africe, dnes se jmenuje Burkina Faso.) Rusko se nechce přibližovat k demokratickým státům. Politická svoboda by přitom zajistila to, co Rusům imperialismus nezajistí: klidný a bezpečný život, stoupající blahobyt. Proč dává Rusko přednost krkolomným experimentům zvětšování říše před svobodou, je záhada, které asi ani jeho obyvatelé nerozumí. 

Návrat staré politiky 

Připomeňme si osud českých Němců – dali životu pod Hitlerem ve jménu velké říše přednost před demokratickou republikou, kterou chápali jako cizí a nepřátelskou. Sklizeň za tu chybu byla strašlivá. I Rusové se vymezují stále víc proti Evropě, proti demokraciím, jako by je demokracie ohrožovala. NATO je pro ně stejně ostrý a zlý meč jako za komunistů. Ostrost toho meče je ale definovaná ostrostí ruské agrese. Finsko v atlantickém paktu není a nijak se ho neobává. 
	Vstoupit do něj znamenalo zvýšit vlastní státní bezpečnost a přijmout účast na společné obraně. Tak členové NATO své členství chápou. Obrana před čím, řeknou Rusové. 
Odpověď, zvlášť u nás doma pochopitelná, zní: před vámi přece. A v druhé řadě před mezinárodním terorismem fanatických islamistů. Nikdo další zatím evropské demokracie neohrožuje. 
	Zaveď doma demokracii, což trvá mnohdy celé desítky let či století, a pak vstup do společenství, které ji globálně chrání. Nebo nezaváděj a interpretuj NATO jako spolek agrese a války. Každý stát si může vybrat. Rusové pod Putinem se rozhodují k návratu ke staré politice, v níž cizina je nepřítelem a cílem výbojů. Věří iluzi, že tato cesta učiní Rusko opět velkým. Velikost státu se ale už dávno neurčuje množstvím raket, nýbrž faktem, že ten stát není „Horní Volta“. 
	Svoboda ani demokracie – to není nic navždy, nic samo o sobě, to jsou pojmy, které se denně prověřují v praxi. Musí se také umět bránit před reálnými útoky i před číhajícím nebezpečím. (Viz otázka, kdy se má Hitler vojensky zničit a kdy je třeba čekat až na hořké konce. Možná, že kritika NATO a USA za agresi proti státům spojeným s terorismem je takovým příkladem, jak by to dopadlo s Hitlerem – „zničili cizí stát, pan Hitler měl právo bránit Němce v Čechách a ti měli také právo atd“.) 
	Ruská agrese význam atlantického paktu doufejme posílila. Kdyby byla Ukrajina jako my patnáct let v NATO, postup Rusů by byl mnohem opatrnější. Místo agrese by museli volit politické cesty. Ať už chtějí jen Krym, či celou Ukrajinu, museli by Ukrajinu přemluvit, aby to také chtěla. Vojska by zůstala doma. Z tohoto hlediska je NATO užitečné i Rusům. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Mosty? To ne
10.3.2014    Mladá fronta DNES    str. 08    Názory
    Karel Steigerwald        
Na ukrajinském Krymu se bojuje i za Prahu 
Přesvědčení, že jsme něco mezi, ani Východ, ani Západ, a že obě strany konfliktu na Ukrajině mohou využít našeho postavení k poučení, je naivní. Nic není zhoubnější než teorie o stavění mostů mezi těmito dvěma celky. Stavět „mosty“ znamená upadnout do ruského područí. 

Vojenský zásah by samozřejmě řešením byl. Přinesl by však nesmírné utrpení milionům lidí, proto k němu Spojené státy ani Evropa přikročit nemohou. Druhá strana, Rusko, to ví, a proto k vojenskému zásahu naopak přikročit může. A také přikročilo. 
	Za pár dnů či týdnů připojí ukrajinský Krym k Rusku. Nikdo v tom Putinovi nezabrání. Udělá to s větším či s menším násilím, podle míry ukrajinské obrany. Ví, že mu vojenský zásah z žádné strany nehrozí, a všelijaké bezzubé i zubaté sankce přežije lehce. 
	Pokud věc půjde bez větších problémů a podaří se, že i Ukrajina sama bude v dezolátním stavu, zkusí připojit i tu. Avšak spíš se spokojí s instalací místní kyjevské vlády, Rusku oddané. Ukrajina zůstane samostatná a bude mít takzvanou svobodnou vládu, Rusy nastolenou, takže bude mít takovou i zahraniční politiku. Svět to spolkne, protože mu nic jiného nezbude. Možná se Ukrajinci budou bránit nějakou formou vleklé gerilové války. Ta přinese hodně utrpení a chabé výsledky - až té doby, než se Rusko opět vnitřně samo nalomí. 
	To se čekat dá, protože imperiální politika povede k větší ruské izolaci a civilizačnímu couvání. Rusko si opět opatří vnitřní konflikt touhy po imperiální roli ve světě s neschopností opatřit si kvůli izolaci a vnitřní nesvobodě na tu roli účinné nástroje. Zažili to carové, zažil to Brežněv a čeká to logicky i Putina nebo jeho nástupce. V celé ukrajinské anabázi jde o mocenskou expanzi, ať už se zaobaluje do těch, či jiných historických či lidskoprávních otázek. Jde o expanzi a úspěšný bude ten, kdo má víc zbraní a méně se bojí války. Kdo to je, je jasné. Pro nás je to situace nesmírně důležitá. 
Pokud se bude ruskému imperialismu dařit, octneme se brzy na řadě. Síly Rusku nakloněné u nás jsou - a nejen mezi komunisty. Vnitřní kritika Lubomíra Zaorálka a Jiřího Dienstbiera ve vládnoucí ČSSD za jejich celkem rozumné postoje k ruské invazi je varující. Varující je i přilnavost části naší pravice, která si víc cení „stabilního“ ruského impéria než ochrany vlastní země před ním. 

Špatné vzpomínky 

Češi v tom mají tradici, ruská karta platí už od národního obrození, které se na Rusko dívalo s podobnými iluzemi jako jeho dnešní zastánci. Ačkoliv jsme typická západní země, tisíc let spojená s jádrem Evropy, slavjanofilství s akcentem na Rusko zní u nás i přes smutné zkušenosti nepochopitelně silně i dnes. Přesvědčení, že jsme něco mezi, ani Východ, ani Západ, a že obě strany mohou využít tohoto našeho postavení „mezi“ k poučení, je sice naivní, ale sdílené mnoha politiky i lidmi. Nic není populárnější než teorie, že„stavíme mosty“ mezi těmito dvěma celky. Nic také není zhoubnější. Stavět „mosty“ znamená upadnout do ruského područí, protože Rusko žádné mosty nepotřebuje, zato potřebuje to područí. 
	Česká zahraniční ani domácí politika nemá větší úkol než nalézt pozici, která nám zajistí větší bezpečnost a ochranu před ruskou expanzí. Všechny dílčí teorie, ať už o Krymu, o ukrajinské pozici, či o „právu“ Rusů na ochranu svých zájmů v zahraničí vojensky nebo o „spoluvině USA a EU“ na vzniku krize, tuto naši dosud nenalezenou pozici ohrožují. A dělat z této situace domácí politické téma je krátkozraké. 
Jde o nezávislost a svobodu všech, i těch, kdo Rusy vychvalují, což se mnohem lépe praktikuje v zemi svobodné než v části ruského impéria, kde i chvála říše může být paradoxně velmi nebezpečná. Po více než dvaceti letech se Česká republika ocitá na rozcestí: dokáže alespoň v takto vážné politické situaci nalézt shodu a strategii, jak republiku chránit? Nebo bude i nadále vnitropolitické štvaní rozhodující linií politického boje, v němž se, ať už ze státu lítají cáry, nebo ne, použije cokoliv? Zatím to vypadá, že v něm naše „třetí cesta Neruska a Neevropy“ má velkou podporu - je to kritika Rusů a kritika Západu, v níž Češi zas zaujímají pozici všemudrce nad stranami, jimž udílejí výtky jednou do Moskvy, jednou do Bruselu a Bílého domu. 
	Státy se o ty výtky českých mudrců zajímat nebudou, k ničemu je nepotřebují. Ale jeden výsledek je nepochybný: pozor na Čechy, mají moc rozumu a málo spolupracují. To hledání spojenců oslabuje - myslím pochopitelně směrem na Západ. Spojenectví směrem na Východ Rusové nainstalují sami, i bez nás, jakmile k tomu budou příznivé mezinárodní podmínky. České politice by mělo jít svorně o to, aby takové podmínky v Evropě nenastaly. Ta vojna o Krym a Kyjev je česká vojna. Jak říkávali komunisti: V Simferopolu se bojuje za Prahu. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Imperialisti s holým zadkem
8.3.2014    Mladá fronta DNES    str. 10    Názory
    Karel Steigerwald        
Haiku Karla Steigerwalda 

Povolali jsme si do Haiku Vladimira Putina, aby nám objasnil, jaký zisk očekává ze své agrese, kterou považujeme za rozumnou, ale nerozumíme jí. Za racionální ji považuje i exprezident Klaus. Racionální jsou vlastně všechny úspěšné agrese, protože agresor si v cizině nahrabe, zvětší říši a doma vypadá jako Rozum Sám. Přepadení jiného státu je vysoce ceněno. Na rozdíl od vraždění jednotlivců je povolené, protože domů se přivezou pytle zlata a mnoho otroků. Někdy i tajemství kompasu nebo písmo či brambory. Agresorům se za odměnu stavějí sochy a památníky díkuvzdání. 
	V Rusku mají z agresí jen ty památníky, kterým se klaní. Další zisk z agrese není žádný. Ruské impérium je na světě asi ojedinělé: každá úspěšná agrese mu přináší škodu, snížení životní úrovně, utrpení vlastního lidu, kulturní úpadek a chudobu s cholerou. Čeho dobrého se ruští dobyvatelé v cizině zmocní, to rozbijí. Mají pak na krku upadající vazaly, které musí živit, na což nemají. Místo aby si přisvojili v dobyté zemi fungující užitečné uspořádání, zavádějí tam uspořádání ruské, nefunkční a zbytečně kruté. Vzniká otázka, proč vlastně cizí země dobývají, když z toho mají jen hoře. A právě na to jsme se chtěli Putina zeptat. 
	Dvě století bojují na Kavkaze. Co jim to vyneslo? Mrtvé Rusy i Nerusy, finanční i morální škody, bomby ve městech. Ale nevzdají to, až vyhubí Čečence, pustí se do dalších. Dobyli říši Napoleona. Vyneslo jim to utužení zaostalosti a krutosti. Nositele možného zlepšení, děkabristy, vyhnal škůdce státu, tedy car, až na Sibiř. Tu také dobyli, aby jejím pozdějším rabováním utužovali krutý a nefunkční moderní stát komunistů i Putina. Bez nafty, zlata a drahého kamení, což jsou komodity, jejichž prodejem do ciziny se v Rusku udržuje chudoba, by už dávno muselo být Rusko státem svobodným a bohatým. 
	Porazili nacisty a nevěděli nic lepšího než nacistickou krutost praktikovat doma dál. Poražení Němci se už dvacet let po válce váleli i bez nafty a diamantů v přepychu, který Rusové nemají dodnes. 
Jeden expert od nás z Haiku viděl na Elbrusu partu stařičkých dobře živených esesáků-turistů, jak se fotografují na vrcholu, kde za války vyvěsili prapor s hákovým křížem. Dole ve městě prodával shnilá jablka otrhaný a hladový invalidní hrdina s mnoha řády na prsou, který ty esesáky hnal až do Berlína. Je to metafora ruské imperiální tragédie: úspěch přináší neštěstí. Zeptali jsme se Putina, jestli to ví a zda okupace Krymu přinese Rusům krom nadšení též rozumný užitek. Řekl nám jediné: Mám na to právo, protože Rusko je matka států a duše Ruska dýchá i za vás. 
	Tomu jsme nerozuměli. Řekli jsme Putinovi, že ruské agrese přinášejí poraženým a obsazeným zemím utrpení, což je rozumné, protože poražení si nic jiného nezaslouží, ale že také přinášejí utrpení ruským vítězům. A to rozumné není. Řekl, že Rusové to vědí, ale že se rádi uskrovní a trochu té bídy a ubohosti na oltář vlasti položí s hrdostí, kterou my nikdy nepochopíme. Jsme tady na Západě jen kupčíci, usmolení počtáři, kteří začnou hýkat, jakmile uvidí velký čin, který se penězi spočítat nedá. 
	A když to nespočítají peníze, spočítám vám to já, rozloučil se Putin. Odešel jarým krokem směrem ke Krymu. Je to velký nepřítel Rusů, napadlo nás. Jako každý, kdo jejich agrese podporuje. 

O autorovi| komentátor MF DNES
Foto popis| O autorovi| komentátor MF DNES
Foto popis|

Kdo co zavinil
5.3.2014    Mladá fronta DNES    str. 10    Názory
    Karel Steigerwald        
Ruská agrese by měla českou politiku sjednotit 

Už v Bibli je psáno, že je poznáte podle činů, nikoliv podle kdákání. Rusové opět přepadli sousední stát, to známe, a palbou lží a pitomostí, které tu agresi mají ospravedlnit, nás chtějí oslepit. I to známe. 
	Vzpomínáte: zvací dopis, dočasný pobyt vojsk, normalizace, ochrana obyvatel cizího státu, jimž se krom té agrese nic zvláštního neděje. Vinu má ten, koho jsme přepadli! Dosazení místních vládců, rozuměj kolaborantů. Obracení příčin a následků. To byl pokrm naší domácí normalizace pod ruským dozorem a tím nás dnes Rusové krmí, aby ospravedlnili novou agresi. 
	S naší domácí politikou to dělá totéž, co tenkrát, i když je ta okupace vzdálenější. Po první jednotě emocí následuje postupné drobení a relativizování a obracení sledu událostí, příčin a následků. Formulace výmluv. 
	Ukrajina se vnitřně zakymácela a Rusové toho využívají k přepadu a uchvácení nevíme ještě přesně čeho, nejspíš všeho, vojenskou silou. To, že část ukrajinského obyvatelstva svedl Západ svým příkladem a jinou část zase Rusko, také svým příkladem, nemůže být důvodem k agresi, i když to nejen agresoři, ale i lidi u nás jako ospravedlnění používají. I Hitler přepadal pohraničí a zbytek republiky jako „sovětskou letadlovou loď ve středu Evropy“. Ale je to úvaha i pro nás doma užitečná – s její pomocí se dají jasné věci zatemnit, zrelativizovat a ještě u toho člověk může vypadat jako někdo, kdo ví víc a do větší hlubiny. Kdyby si Beneš nezahrával s bolševiky a Dubček neprovokoval Brežněva, k agresím by nedošlo. Ale už vyhrožovat cizímu státu „toto dělej, toto ne, nebo tě přepadnu“, je agrese. 
Česká politika je tradičně nesvorná, rozdělená na strohé tábory – oni a my. Zvykli jsme si na to. Přepadení Ukrajiny je příležitostí toto nepřátelství aspoň na jednom tématu překonat a shodnout se na tom podstatném: ukrajinská krize, která je součástí nového ruského pochodu na Západ, ohrožuje i Českou republiku. Zájmem naší politiky by měla být shoda v tom, jak nebezpečí minimalizovat. Před pár dny to vypadalo, že k nějaké shodě politických sil dojde. Že se blýská na rozumné časy. Ale jednota se drolí. 

A co naši nezaměstnaní? 

Ministr zahraničí své původně jasné stanovisko rozmělňuje všeobecnými úvahami typu „co by, kdyby“, jen aby zakryl to podstatné: Rusko je velký, silný a nebezpečný soused. 
Až se přiblíží k Prešovu, bude to i u nás už vidět. Zaorálek by si měl pozorně poslechnout jasné stanovisko slovenského ministra zahraničí, který už to riziko vidí. 
	Předseda vlády se pouští do pseudoekonomických úvah o tom, jak by tvrdší přístup Evropské unie či jen Česka k Rusku postihl naše nezaměstnané, zejména na Ostravsku. Je to řeč, kterou míří k nezaměstnaným: Hle, jak se o vás starám. Ale míří také k Rusům: Nebojte se, ona se ta vaše agrese nebude jíst tak horká. 
	I když se to s nejvyšší pravděpodobností stane, chlácholit agresora předem není nutné. Navíc vzniká iracionální dojem, že bez ruské agrese by na tom naši nezaměstnaní byli hůř. 
	Před několika dny byli oba politici zajedno s ostatními: třikrát běda agresorům. Jak se tento postoj rozmělní a co se z toho vyvine, můžeme odhadnout už dnes. Nic. Dokonce se postupně narodí idea, že za celou tu záležitost mohou jako obvykle Američani a jejich pohůnci v Unii. Případně ti flákači z Kyjeva. A u části občanstva se to nepochybně prosadí. 
	Komunisti se žádného sbližování neúčastní. Mají názor jako vybraný ze starých časů: za vším jsou dolary, finančníci a tajné nitky kapitalistů. Ukrajina situaci nezvládá. V Kyjevě ukázali noví vládci, pravděpodobně fašisti, že nejsou schopni demokratického řešení, a proto přišla okupační vojska z Moskvy, centra demokracie. KSČM se za agresi jako řešení mezinárodních i vnitropolitických problémů postavila jednoznačně. Filip by si mohl ještě pamatovat, čím nás komunisti zavalovali po srpnu 1968. (Filipa udavačstvím, prý nevědomým.) 
	Stále totéž: obdiv k násilí, bezostyšnost, s níž se příčina a následek zaměňují, drzost vydávat fotografii z polsko-ukrajinské hranice za fotografii lidí prchajících před fašismem Západu z Ukrajiny do Ruska či otřepané čarování se zvacím dopisem ukrajinského „Biľaka“ Janukovyče. Uměli to ruští komunisti už v roce 1940, když přepadli Finsko. Praktikují to dodnes, svět jim to polyká, i naši komunisti to akceptují – a nejen oni – což není pro svobodu u nás doma dobrá zpráva. 
	Jestli ani tak jasná věc, jako je v Evropě vpád vojska do cizího státu, nedokáže naši politiku sjednotit na společném zájmu chránit vlastní stát, pak to s tím státem a námi není příliš dobré. Minimálně komunisti ho nechtějí. Nejsou však sami, kdo k ruské okupaci lne láskou – tehdy i dnes. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

I komunisti jsou pátá kolona
1.3.2014    Mladá fronta DNES    str. 10    Názory
    Karel Steigerwald        
Haiku Karla Steigerwalda komentátora MF DNES 

Nějaké komando, nikdo neví jaké, krom toho, že je ruské, obsadilo krymská letiště, aby zabránilo příletu fašistických komand, nikdo neví jakých, přímo z Majdanu. 
	V moderních politických dějinách se tomu říká „pátá kolona“. Vynalezl ji generál Mola za španělské občanské války. Ptali se ho, která ze čtyř frankistických kolon dobude Madrid. Odpověděl, že to bude ta pátá, kolona přívrženců Franka ve městě. 
	Sláva páté kolony v dějinách roste. 
Všechny moderní okupace byly motivovány ochranou páté kolony, ať už našich soukmenovců, jindy věrných leninovců, a dnes tedy „našich občanů“ na Krymu. Obvyklým paradoxem páté kolony je, že obrovský a po zuby ozbrojený stát se cítí ohrožen malou bezmocnou zemí v krizi, kterou ta velká vyvolá – a za trest tu malou přepadne. Mezinárodní veřejnost to spolkne, zejména když se jí ukážou fotografie pátých kolon zkrvavených lůzou malé země. 
	My jsme činností páté kolony v minulém století trpěli hned dvakrát. Nejprve zachraňovala nacionálně-socialistická Hitlerova říše soukmenovce trpící pod diktátem demokracie v naší desetkrát menší zemi, která nacistické veleříši hrozila přepadem. Tak přepadla veleříše nás. Ta německá agrese je jasná dnes, tehdy mnoho činitelů nacistům věřilo, například Chamberlain z Británie, která měla pro ochranu menšin a pátých kolon zvlášť vyvinutý cit. 
	Podruhé zachraňovalo okupací komunistické Rusko pátou kolonu našich komunistů před československým obyvatelstvem. Rusové nepoužívali nacionálních kritérií, třídili se na komunisty a nepřátele. Ale komunista byl jen ten, kdo sloužil ruskému komunistickému impériu. Šlo tedy nakonec zas jen o rasové určení, kryté komunistickou naukou. Říkalo se sice „komunistická internacionála“, ale šlo vždy jen o Rusy a sluhy Rusů. Likvidaci těch, kdo sloužit nechtěli, se říkalo bratrská pomoc a carovi se říkalo generální tajemník. 
	Naši komunisti vždy vynikali servilní oddaností Moskvě více než jiní. Na pátou kolonu našich komunistů bylo spolehnutí. Kdo se byť jen jemně ruské služebnosti příčil, byl zavražděn či uvězněn. 
	Komunismus jako zástěrka ruského imperialismu je pryč, imperialismus Rusů vzrůstá. Pátá kolona ožívá. 
Svému okolí Rusové říkají „blízké zahraničí“ a nabízejí mu zvláštní zacházení. Dobyvatelskou pompou je veliká Rus prodchnutá. 
S Ukrajinou se to kymácí. Pátá kolona je připravena a je silná. 
	Opravdu se „antikomunismus přežil“, jak rádi říkají naši komunisti? 
Byli vždy věrnou pátou kolonou. Že by tím hrozili i dnes, vyhlíží směšně. Kampak uprostřed Evropské unie s pátými kolonami. Ale to hned zítra platit nemusí. Může dojít k nejrůznějším krizím, odjakživa k nim dochází. Až bude Rus v Užhorodu a začne mít starost o své Rusy v Karlových Varech, kde strádají pod knutou naší demokracie, pátá kolona se zase bude hodit. Zeptejte se Semelové. Přichylovat se k dubisku je česká tradice. V komunismu se dočkala naplnění. Komunismus se přetváří v jakousi putinovštinu. Putinovština v novocarství. Všechno se spatlá, komunisti, car, nová ruská šlechta na kolonádě. 
	Antikomunismus má aktuální cenu. Moskevský kapitalismus není nic jiného než pokračování komunismu novými prostředky.

Trafiky na Hradě králů pro tři party Zemanových přátel
28.2.2014    Mladá fronta DNES    str. 10    Názory
    Karel Steigerwald        
Poradci
O nástup poradců na Hrad se Šlachta ani Ištvan zajímat nebudou. Vysvětlit, že nejde o nic špatného, je stejně tak lehké a přesvědčivé jako vysvětlit, že o něco špatného jde. Ta věta se může chápat jako stav spravedlnosti dnes.

Prezident se obklopuje lidmi ze své politické strany, z Lukoil Aviation Czech a z vlády bez důvěry. Dělá z nich hradní poradce, což je, i když se tomu málo věří, velká důstojnost. Zkuste si to sami - běžte na třetí hradní nádvoří a pomyslete si, tak tady já radím. Vysoko jsem vylétl.
	Po pravdě řečeno, je v lidské společnosti normální, že ty pomůžeš mně, já zase tobě. Zemanova afinita k lidem, kteří jej tlačili nahoru, je vlastně normální. Lukoil, Rusnokova vláda, strana SPOZ. Tři prezidentovy nohy. A co má tedy být? Ale jsme v politice.
Problém je, že ty nohy jsou problémem.
Lukoil, plný leteckého benzinu, má velké ambice. Dodává prezidentovi důležité činitele. Vzbuzuje to dojem, že jde o nebezpečný vliv ruské firmy, ne-li přímo státních Rusů, na český Hrad. Po bohatých zkušenostech s Rusy je nutno tomu dojmu dát podobnou vážnost, jakou by měla mít nynější ruská vojenská pohotovost, otočená jako výstraha směrem k Ukrajině. Prezident to vážně nebere. Výtkám za jeho východní směřování se směje. Sám pan Galuška, finanční ředitel Lukoil Aviation Czech, si myslí, že to ředitelství lze s rolí poradce skloubit, a funkce ředitele se proto ani formálně nevzdá. Ale že právě to je ten problém, že není žádoucí skloubit jeho firmu a Pražský hrad, neví.
	Pěkně nevypadá ani skloubení SPOZ s Hradem. SPOZ sám je už dost sklouben s Lukoilem, jde tedy hned o prokřížené skloubení.
	A skloubit i ministry Rusnokovy vlády s Hradem by nemělo nechat chladným ředitele Útvaru pro boj s organizovaným zločinem Roberta Šlachtu. Měl by brousit, ne-li hned kudlu, alespoň kudličku. Copak tu nevidíme čirý příklad udělování trafik? Ty mně, teď já tobě. Když ty půjdeš do té trapné vlády bez důvěry, dám ti já pak flek na Hradě českých králů. Sám Rusnok dostal za to slíbenou hned Českou národní banku. Co je u Nečase rozdělování trafik, to je u Zemana... co vlastně?
	Boj s korupcí se rozrůstá do širokých českých rozměrů. Obviněn je už kdekdo, úniky různých útržků z policejních materiálů jsou na denním pořádku, informace se pomalu překlápějí v kampaně. Ve vzduchu víří informace spíš malicherné, které vzbudí veřejné rozhořčení (Nagyové modré liščí boa), ale reálných soudních jednání, kde má i druhá strana možnost obrany, se jaksi stále nemůžeme dočkat. Dokonce ani u oligarchovy dopravní nehody. Jiné případy, v nichž jsou domácí i zahraniční miliardy, vzduchem nevíří. Spí. To nevyvolává důvěru v kampaň, která má korupci vyhubit.

Uplácel TGM Peroutku?

Není pak divu, že i prezident do tohoto hledáčku upadá. Komu se Nečasova korupce s třemi poslanci jeví jako korupce, ten se musí vrtět, když prezident rozdává trafiky podobně. Obklopuje se kamarády a lidmi, kteří mu pomohli a kterým teď pomáhá zase on.
	A co - už TGM, bezpochyby ctihodný politik, se obklopoval, řečeno dnešním obhroublým slovníkem, kamarády a lidmi, kteří mu pomohli. Pomáhal Benešovi, protože Beneš mu také pomáhal. Doposud to nikdo za nemravné nepovažoval. TGM platil (diskrétně) peníze Peroutkovi, aby mohl vydávat časopis. Korupce? Ne, TGM ten časopis považoval za důležitý pro rozvoj demokracie. Být to dnes, TGM, korupčník, by se musel děkovat.
	Jistě cítíte, že příklad s TGM se k dnešnímu prezidentovi ani expremiérovi nehodí. Poměry zhrubly a zprimitivněly. O nástup poradců na Hrad se pánové Šlachta ani Ištvan zajímat nebudou. Vysvětlit, že nejde o nic špatného, je stejně tak lehké a přesvědčivé jako vysvětlit, že o něco špatného jde. Ta věta se může chápat jako stav spravedlnosti dnes.
	Jedno však stojí mimo celou tu nevážnost, ať už to prezident zlehčuje, jak chce: Lukoil.
Nevíme, jaké vlastně máme tajné služby a co o spolupráci Lukoilu s prezidentem vědí. Jestli však pracují se stejnou opatrností jako Zeman se svým pobočníkem bez prověrky, musí je společnost obchodující s leteckým palivem milovat. Prezident se neprověřenému pobočníkovi brání tak, že když jde něco tajného, jde Mynář na chodbu, a když se vrátí, prezident mu nic nepoví. To je problém nejen politický, to je problém státní - a také látka pro satiriky.
	Kdyby to odměňování zasloužilých, kteří mi pomohli, nebylo korupcí, šlo by o obyčejné lidské konání. A mělo by rozměr politický - jak to hodnotí voliči, jiní politici, co se politicky kolem toho děje. Policie by se věnovala zločinu, tam je prostoru stále mnoho.
	Ale víme, jak to teď chodí, a ani Hrad se nemůže divit, že už i na něj došlo. Čubu si prezident na Hrad nevzal, vzal si odborníky. Ti se nacházejí v Rusnokově vládě, v Lukoilu a SPOZ. Zeman nedopadl jako Havel, o kterém v roce 2001 řekl: „Obklopil se hloupými a tupými poradci typu Stanislava Devátého.“ Odkud se vzala ta divná nadávka?
	Dnes už víme, jak vznikla. Devátý nebyl z žádné Zemanovy nohy.

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Prezident Zeman ve Štrasburku: kritik přehmatů
27.2.2014    Mladá fronta DNES    str. 13    Názory
    Karel Steigerwald        
Prezident, věren svému rozevlátému duchu, pronesl ve Štrasburku rozevlátý projev. V podobě federace mnoha příbytků, kterou nabídl jako vizi, oživil staré pithartovské teorie o dvojdomku jako státní formě. Euro označil za civilizační nástroj. Chce společnou armádu, daňový i sociální systém, nechce společný sýr, pivo a žárovky. Chce spojení, nechce sjednocení. Občanství Evropské unie je kulturní volba. Nezapomněl ani na své oblíbené vodní cesty. 
	Chce poněkud obojí, unii Havlovu i Klausovu. K té první mu chybí básnické vizionářství, k té druhé systematičnost ekonoma. Havel mluvil víc o svobodě a duši pomyslného evropského občana než o boji proti žárovkám. 
Také Klaus svou kritiku nezaložil na tepání žárovkářství jako přehmatu, nýbrž na svébytné kritické analýze eurosystému. Zeman své předchůdce nenásledoval, promluvil jako aktuální glosátor a obhajovatel dnešní Unie tíhnoucí k federaci. Unitární eurostát odmítl. Naznačil jako sjednocovací cíl „osmadvacítky“ nejspíš něco jako unitární federaci. Cosi jako silné poroučející centrum s hemžícími se svéráznými a svéhlavými domky okolo. S tím máme zkušenosti z dob dělení Československa. 
	Zkritizoval eurobyrokracii a eurobyrokrati mu rádi zatleskali. Jeho projev nebyl nebezpečný a k žádným zásadním změnám nenabádal. Byl apelativním prohlášením loajality českého prezidenta k EU, což Zemanovi za nepříliš vřelý potlesk stálo. Problémy, které Evropská unie má, lehce přehlédl. Formální ráz projevu tím zesílil. Možná mu šlo hlavně o výstavku projektu kanálu Dunaj - Odra -Labe, kterou po projevu ve Štrasburku zahájil. Projekt je evidentně jeho koníčkem. 
	S využitím prognostické odbornosti mohl alespoň naznačit, jaké problémy přinese nestejně kulturně a hospodářsky rozvinutým zemím Unie společná měna a stejný daňový i sociální systém, což z titulu hlavy státu podpořil. Možná však nevidí takové problémy, které by za zmínku stály. V euro věří. Mohl říci: Euro má ty a ty problémy a řešení vidím tak a tak. Protože je EU kulturní volba svobodných vůlí a kultura je víc než ekonomický kalkul, mohl zmínit to nejcennější, co Evropa kdy vytvořila a měla by i v EU pěstovat: pochybnost, která pramení z konfliktu víry a rozumu. Nepřehlédl ale šílenství Cohn-Benditovo s jeho spojeným euromládím. Připomněl, že Evropa je i pro staré. V tom byl mnohem mladší než ten starý revolucionář.

Škatule zas jinak
26.2.2014    Mladá fronta DNES    str. 10    Názory
    Karel Steigerwald        
Čí je Česká televize? Naše? Ne, jejich 

Z České televize, původně zamýšlené jako perfektní zpravodajská a kulturní instituce, se stává nesrozumitelný průsečík politických i podnikatelských zájmů, s nimiž kdysi zákonodárci vůbec nepočítali. Miliardový balík poplatků za nějaký zápas bez pravidel stojí. 

Česká televize prožívá změny. Nejde však o změny obsahové a změny skladby programu, nýbrž o překvapivě masový odchod předních redaktorů a přerovnávání nábytku ve zpravodajství. Změna je sice život, a co dlouho trvá, potřebuje zpřeházet, aby přišel nový duch. Ale když odcházejí přední lidé, v branži dlouhodobě zkušení, mělo by se asi vědět, co je k tomu vede a co přijde po nich. Že by důvodem těch odchodů byla nějaká zásadní změna obsahová, není známo. Sama Česká televize o změnách a o tom, že se rozsypala zásadní oddělení, neříká nic určitého. Samovolný rozklad redakce a úprk redaktorů za úsvit dobrých změn považovat nemůžeme. Ale co je za tím, nás musí zajímat. Televize takto placená není žádných majitelů, natož jejího vedení, či dokonce politiků, má být takříkajíc „naše“. 
	To „naše“ je vágní množina. Je ale nepochybné, že to podle úmyslu zákonodárce má být jiná televize, než jsou ty komerční. Na ČT vidíme letitou snahu být naopak jako ty komerční, případně jim dát na frak. Myslí si to i mnozí politici. Pokud by tomu tak bylo, měla by být Česká televize už dávno privatizována, protože by pominul důvod, proč privatizovaná není a proč pobírá ty ze zákona placené poplatky, což je jiná forma daně. 
	Privátní stanice pochopitelně rozčiluje, když konkurent s podobným programem má navíc ze zákona miliardové příspěvky, aniž by snášel „břemeno veřejnoprávnosti“. Z té si ČT vyzobává jen to, co se jí jeví výhodné. Za odchodem mnoha předních tváří nemusíme hledat nějaké zásadní změny směrem k posílení té zvláštní (a možná z podstaty nesmyslné) pozice České televize, které se říká „veřejnoprávní“, aniž by bylo jasné, co to vlastně znamená. Viditelná je souvislost mezi loňskou stížností redaktorů na omezování svobody a způsobem, jak s tou stížností zametla rada ČT, aniž by ji prověřila. 

Zvláštní nezávislost 

Mnozí v tom cítí omezení nezávislosti České televize, přičemž i ta nezávislost je velmi vágně vyjádřená a týká se hlavně vlivu politiků. Ten je velký už ze zákona. Sněmovna určuje výši televizních poplatků a zprostředkovaně i skladbu rady ČT. Rada je slabší než ředitel, který ji předčí odborností i talentem politikařit. Vytře jí zrak, kdy si vzpomene. Její členové jsou také závislí na pěkné odměně, kterou dostávají. To dokazuje nárůst zájemců z řad zasloužilých osobností – důchodců, které penzistický pád do chudoby neuspokojuje. 
Tak máme radu nezávislých osobností, které jsou na té radě závislé. Většina z nich se do konfliktů a do novot pouštět nebude. 
	U mnoha je i problém odbornosti – ale to je problém každé takové veřejné rady. Řada radních také věří, že ČT je tu proto, aby předstihla NOVU. A když o práci v radě projeví zájem odbornice na „veřejnoprávnost“ a „nezávislost“ tak excelentně vybavená, jako je režisérka Helena Třeštíková, neví bařtipánovitý poslanec Vítězslav Jandák nic lepšího než ji žoviálně urážet podezřením, že by v radě švindlovala. Asi že on sám tu problematiku větří stokrát lépe než profesionál. Neinformovaní a bezradní kejvalové v radě jsou výhodnější než silná osobnost. 
	O nějaké zlepšování „veřejnoprávnosti“ České televize se nezajímají ani zákonodárci. Je to nebezpečné. Vždy by je někdo obviňoval, že zasahují do nezávislosti, která neexistuje. A stav nezávislosti, která neexistuje, jim pochopitelně vyhovuje. A úkolem ředitele je zastupitele nenaštvat, případně víc zaujmout příští sněmovní většinu. Ta už najde cestičky, jak ředitele ve funkci udržet. Tak se z ČT, původně zamýšlené jako perfektní zpravodajská a kulturní instituce, stává nesrozumitelný průsečík politických i podnikatelských zájmů, s nimiž kdysi zákonodárci vůbec nepočítali. Není ale divu, každoroční mnohamiliardový balík za nějaký zápas bez pravidel stojí. 
	A protože změna je život, už zas se v ČT pohnou škatule. Bude se přerovnávat nábytek a měnit barvy ve zpravodajství. Schod, pak rovinka, tamty barvy pryč, teď bude ovál, pak zas jakási oblaka, kulisa efektní jako pro poutavou soutěž „Kdo vydrží rok nežrat, hlaste se“. Redaktoři běhají kolem oválu nebo stojí u sloupu, prostě samé změny, po nichž nikomu nic není a také nic neznamenají. Kdo by čekal „větší efektivitu“ ve smyslu hlubších, zajímavějších a vynalézavějších zpráv, ten by se spletl. A že by bylo mnoho, co v televizním zpravodajství i publicistice (i přes dosavadní úspěchy) dál zlepšovat. 
	Ideálem změn v ČT by asi byl mluvící papoušek. Byl by nezávislý a svobodný. Kdákal by před kamerami hlučné nic a proti tomu by žádný šťoural nemohl nic namítat. Po newsroomu by poletoval, což redaktoři zatím nedokážou. Novu by poletující redaktor jistě trhnul. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Šperky a kabelky
21.2.2014    Mladá fronta DNES    str. 12    Názory
    Karel Steigerwald        
Dva expremiéři, dvě naděje a dva různé pády 

Jestli má Jana Nagyová to bohatství, které policie vypočítala, zachránila by ji i Petra Nečase jen varianta Grossova strýce s igelitkou či nějaké burzovní kouzlo. Jenže obé už je vypotřebované, jiný trik na obzoru není a na celou pravici padá stín hlubokého opovržení. 

Detektivové tvrdí, že Jana Nagyová (nyní Nečasová) měla doma šperků a kabelek za deset milionů. Za druhých deset (včetně hypoték) nakoupila byty. To je částka, kterou si nikdy nemohla vydělat. Pokud to (a další navazující obvinění) detektivové prokážou u soudu, bude s bývalou vrchní ředitelkou Sekce kabinetu předsedy vlády České republiky zle. 
	Zle však bude i s expremiérem Petrem Nečasem. Od menšího (i když velmi trapného) zločinu zaměstnávání vlastní milenky a obdarovávání téže tučnými odměnami postoupil by tak k zločinu velmi vážnému. Ale vyměření zločinu a trestu nechejme soudu. Krom rozměru kriminálního má taková aféra i rozměr politický. A ten se v případě premiéra dotýká všech občanů a politického směřování země. 

V Grossových stopách 

Ještě žádný z českých premiérů, krom socialistického Stanislava Grosse, se nepřiblížil ke zločinu tak těsně jako Nečas. Gross byl ovšem obratnější a ze všech podezření se za chápavé nepozornosti veřejného mínění vyvlékl. To mu dokonce i uznalo geniální investiční schopnosti, když jedním vrzem vydělal na burze sto milionů. Policie v ten zázrak uvěřit neměla, není to policie náboženská. Gross měl i další podivnosti v oboru policie či privatizace uhelných dolů. Z politiky však odešel bez úrazu. 
	Nepřipomínáme jeho aféry, abychom zmenšili či zastřeli ty Nečasovy, ale protože jsou prostě podobné. Nečas neměl tolik dovednosti z afér vybruslit, nýbrž talent se do nich po hlavě řítit. Nyní je ve velmi ošklivé situaci, bez ohledu na ta obvinění, která veřejnost často chápe jako politickou manipulaci. A jestli má Nagyová to bohatství, které policie vypočítává, zachránila by oba jen varianta Grossova strýce s igelitkou či nějaké burzovní kouzlo. Jenže obé je vypotřebované, jiný trik na obzoru není. Na pravici padá stín hlubokého opovržení, které se týká zaslouženě mnoha jejích činů a nezaslouženě zase jiných. 

Pan Čistý na pranýři 

Českou republiku pravice (především ODS) vybudovala z komunistických ruin a není pravda, že je to republika spálená, rozkradená, zhroucená či jinak nicotná. Toto tvrdit je však nyní celkem bezcenné, byť lehce doložitelné. Veřejné mínění rádo generalizuje, rádo zuří a bere věci šmahem. Po tom, co jsme se už museli dozvědět o zlodějnách a neschopnosti předešlých vlád, se nikdo nemůže té zuřivosti divit. Nečas představoval pro pravici naději na kvalitní vládnutí - byl mimo podezření, měl vysokou inteligenci a dobré vládní plány. 
	Po třech letech vládnutí je na vrcholu opovržení. Nadějím do něj vkládaným se kdekdo vysmívá. Má už jen naději poslední: že budou všechna obvinění a obžaloby řádně vyšetřeny, dobře dokázány a spravedlivě soudem zhodnoceny. A že stejně kvalitně bude ošetřena i případná Nečasova nevina, v níž nyní asi nikdo už nevěří. To ovšem nemusí znamenat nic. 
	Dobrodiní spravedlivého soudu se Gross nedočkal. Osud mu určil být až do konce života postižen obviňováním a podezíráním bez možnosti očisty trestem či prokázání neviny. Gross se svým bohatstvím nad tím může mávnout rukou. Kdysi i Václav Havel v tohoto usměvavého a zdvořilého mladíčka vkládal naděje - přijdou mladí, komunismem nepoškození a kvalita politiky stoupne. 
	Havel se mýlil, kvalitu politiky i Gross poškodil. Vzbuzováním nadějí a velkou mírou selhání a poškození ideálů, které představovali, jsou si oba expremiéři podobní. Rozdíl je v krytí a jmění. Gross má obojí, Nečas ne. 
	Sociální demokracie má u soudu ještě Ratha. 
Jeho případ si stojí trochu v pozadí, zatlačen září Nečasova pádu. Oba expremiéři, dva efektní vrcholy politických ledovců, symbolizují mnoho dalších čekatelů na podobný osud a představují úpadek tradičních stran. Vydělat na tom může jen nějaká nová strana, což lze názorně vidět na vzestupu hnutí ANO. ČSSD věří, že problém ledovce odstranila zavržením Grosse a předstíráním, že jeho kauza se ČSSD netýká, protože byla selháním jedince. Co udělá ODS, není zatím jasné. Křik o politizaci a kriminalizaci jí nepomůže. Pokud obě strany nepodstoupí bolestivé rozbory minulosti, žádná pořádná budoucnost už je nepotká. Nic není navěky, za rok dva můžeme mít zcela jinou politickou scénu. 
	Nebo také ne a jízda na tygru bude pokračovat. Jen ty figury, držící se na jeho hřbetě, budou jiné. Rozhodující budou nejen analýzy a další chování stran, ale i rozsudky soudů. Jestli vůbec budou, jestli budou věrohodné a jestli budou, jak politici rádi říkají, ale neradi slyší, padni komu padni. Anebo jestli dál budeme žít v říši odhadů, kde z temnot vyskakují kusy odposlechů, cihly zlata, igelitky strýců, kabely tet a po splnění politického kejklu zase v temnotách mizí. Ale nezapomínejte, republika je to přesto dost dobrá. Málo je na světě takových. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Semelová na Mars? Sobotka s tím nepočítá
20.2.2014    Mladá fronta DNES    str. 13    Názory
    Karel Steigerwald        
Komunistům chybí v programovém prohlášení Sobotkovy vlády posílení kosmického výzkumu, v němž byli tahouni. Hlavním tahounem byl kosmonaut Remek, kterého vystřelili Rusové do vesmíru proto, aby ten let symbolicky vyjádřil smíření Čechů s ruskou okupací a jejich lásku k okupantovi, jejíž velikost až do vesmíru sáhla. Nazývat však Remka tahounem se nehodí. Není žádným tažným zvířetem, nýbrž velvyslancem, který má dnes v Moskvě u Putina stejné úkoly jako kdysi ve vesmíru. Navíc jako diplomat oslabuje činnost Čechů, kteří lásku k ruskému státu neprojevují, což za éry kosmických tahounů v ČSSR ani nebylo možné. 
	Je pochopitelné, že komunisti chtějí kosmický výzkum posílit. Mohli by pak vyslat na Mars třeba i stalinskou učitelku Semelovou. Navrhuje to herec a režisér Břetislav Rychlík, který si ale neuvědomuje, že Semelová z Marsu naopak přiletěla. 
	Podpořila popravu Milady Horákové, která se prý soudu přiznala. Je to názor na Marsu hojně zastávaný. Semelová brzy podpoří i popravu Julia Fučíka, který se také přiznal. Návrat Semelové na Mars by komunistům mnohé vyřešil. Není ale jisté, že by to Sobotkova vláda chtěla platit. Do vládního prohlášení to nedala. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Sliby a důvěra
19.2.2014    Mladá fronta DNES    str. 12    Názory
    Karel Steigerwald        
Prezidentovi „moji milí“ jsou zde a budou vládnout

Idea vlád, které lidem přinášejí svou moudrostí bohatství, je u nás silně zakořeněna.
Jde o přetvořený relikt z komunistické éry, kdy se do hlav vtloukala vděčnost za všechno, co vláda lidem dala. Kde na to vlády chtějí vzít, je otázka, která je vždy na místě.

Vláda má ve Sněmovně většinu, tedy i důvěru. To nikoho nepřekvapí a nikdo se také nemůže divit obsahu vládního prohlášení. Exprezident Klaus je kritizuje: vágní, spojuje nespojitelné. Ano, prohlášení je vágní právě proto, že spojuje nespojitelné. Spory o určitosti tohoto neurčitého produktu propuknou záhy.
	Každý mohl předem odhadnout, jaký text nynější vládní koalice napíše. Smyslem celého obřadu jsou především televizní kamery namířené na řečniště. Maraton zahájil prezident republiky. Připomněl, že byl premiérem i předsedou Sněmovny, problém tedy zná a má zkušenosti. Projev opřel o svou, už dříve známou tezi - k bohatství se musí vláda proinvestovat. Dotkl se i rubu této poučky. „Moji milí, kde na to vezmete?“ zeptal se vlády. Jistě by bylo poučné podívat se, jak uspěly investice byvší Zemanovy vlády, jimiž se tehdy chtěl nynější prezident také proinvestovat k blahobytu. Kdyby tento rozbor prezident provedl, možná by jeho zaujetí vládou, která se „chce proinvestovat k blahobytu“, bylo opatrnější.
	Ale idea vlád, které lidem přinášejí svou moudrostí bohatství, je u nás silně zakořeněna, dokonce i mezi některými ekonomy. Jde o přetvořený relikt z komunistické éry, kdy se lidem do hlav vtloukala vděčnost za to, co všechno nám lidová vláda dala, často i zdarma.
Kde na to vlády berou, je otázka, která je vždy na místě. Za komunistů i dnes. Prezident Zeman se na to správně zeptal, protože z vládního prohlášení to vyčíst nelze. Odpověď vládní koalice přesto už zná. Je dvojí.
	Babišova, že najde peníze v zákoutích nejasně řízené republiky, a Sobotkova, že až to krachne, nastoupí zvýšení daní. Nad oběma postupy se klene Zemanův výstižný příklad: jak se proinvestoval Jakub Krčín. Cesta to je, ale aby byl slavný rybníkář pro vládu inspirativní nejen jako prezidentův vzor, bylo by potřeba předat hospodářství do rukou nějakého feudála a zaměstnance naopak proměnit v nevolníky. Což jsou ideje, které nejsou některým levičákům příliš cizí. Jinak byl Krčín jistě velký feudální projektant, budovatel a ekonom.

Ani zaměstnanost, ani bohatství

Odstranit chyby předešlé vlády, hlavně její praktické krachy (typu přihlašování aut), nebude pro nynější koalici obtížné. Namáhavější asi bude potírat korupci a stíhat korupčníky. Tuto problematiku musí z úrovně politických propagand a sebechvál posunout do roviny praktické. Jak funguje a jakou má kvalitu sektor, který se (na rozdíl od vlády) má finanční a jinou kriminalitou zabývat? Vláda nikoho nechytí ani neusvědčí. Zvyšovat inteligenci, výkon a neochvějnou objektivitu (což její úkol je) orgánů činných v trestním řízení je pracnější, méně efektní, zato v boji s korupcí důležitější než všeobecné sliby.
	Vláda nevytvoří ani nová pracovní místa, ani nové bohatství. Je marné to slibovat, i když to slibují všechny vlády. Patří to ke zvykovým parlamentním obřadům, kterým se už dávno nevěří. Co má a může vláda vytvářet, je fungující státní správa, srozumitelné a nepřemnožené zákony, vláda zákona a bezpečné prostředí pro práci i kapitál. Tak vzniká bohatství.
	Je to pro činnost vlády mnohem důležitější než ustavičné přerozdělování cizích peněz, jímž si vlády zvyšují moc a plození státního chaosu v zákonech i všedním životě. Zde je úkolů mnoho, ale vládní prohlášení se na ně nijak nesoustřeďuje.
	Vyhlašování všeobecných hesel typu „bude zákon o kultuře“ je schůdnější, nic neznamená a může vyvolat v lidech pocit, že se něco dobrého stane. Důležitým momentem vládního prohlášení jsou sliby určené státním zaměstnancům.
Ty může vláda splnit a vyrobit si tak příští spolehlivé voliče. Vláda má ale neufinancovatelné sliby i pro ostatní. Zdroje jsou, mohla by tvrdit jako kdysi Špidla - a pak se omluvit, že zdroje nebyly. Sobotkovi to jízlivě připomněl i prezident.
	Start má Sobotkova vláda pěkný. Opírá se o kritiku minulé vlády, jejíž pád byl tak efektní, že si dnes nikdo netroufne připomenout její klady. Ale to Sobotkovi dlouho nevydrží. K problémům, které kritizuje, přidala si vláda hned na začátku další. Už nejsou kampaně, vláda by měla pokročit vpřed. Prorůstání velkokapitálu s vládou nahradilo osobní spojení kapitálu a vlády. To je pro socialistickou část vlády dráždivé spojení. Vládní prohlášení o tom říká totéž, co o financování vládních projektů, to jest nic. A přitom to prolínání je primárním zdrojem korupce. Důraz na blaho, které vláda vytvoří, je celkem banální částí všech prohlášení. Sobotkova varianta má v sobě pozitivum: svou hospodářskou politikou neumožní, přes všechno vychloubání, přijetí eura.
	Vláda se opírá o levicové přesvědčení, že blahobyt se tvoří přerozdělováním, a o středopravou ideu, že zbohatneme zatčením zlodějů. Tomu dáme, tomu dáme, tomu sebereme. Toho zatkneme, tamten uteče. Pak bude blahobyt. Vládnutí je však složitější činnost.

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

To bylo tenkrát, za očisty státu
15.2.2014    Mladá fronta DNES    str. 12    Názory
    Karel Steigerwald        
Haiku Karla Steigerwalda komentátora MF DNES 

V Haiku jsme uspořádali konferenci s pamětníkem let 1945 až 1947. Při jeho vzpomínání nás mrazilo. Pamětník se v těch letech cítil velmi osamělý a zoufalý. Děsil se lavin lží a populistických podvodů, jimiž komunisti zavalovali národ, a děsil se nadšení, s nímž národ tu špínu polykal. A děsil se, že to zlo nikdo nezastaví. 
	Hlavním nepřítelem byli tehdy nacisti, kolaboranti a kapitalisti. Lidé je velmi nenáviděli. Často ty tři kategorie obsadila jedna osoba. Nacisty byli i ti, kdo odmítali politiku KSČ, a všichni Němci, starci, ženy a děti, na nichž bylo třeba nacistickou brutalitu vyzkoušet. Kolaboranti se ke KSČ hromadně hlásili. Kapitalistům byl postupně za jásotu ulice ukraden majetek. Za kapitalistu byli považováni postupně jen ti nejbohatší, pak ti méně bohatí a ještě méně a nakonec i každý vesnický samošvec. 
	Komunisti byli chytří a bezohlední. 
Odkrajovali lidem svobodu po částech, jako když krájíš uherák. Každé to ukrojené kolečko vyvolalo v lidech, kteří byli o chlup chudší než ten právě odkrojený pán, velké nadšení. Lid, protažený brutalitou a barbarstvím německých nacistů, si tu černou zkušenost rychle osvojil. Dohromady se tomu říkalo budujeme lidovou demokracii. Sám prezident Beneš říkal, že i Stalin jde k demokracii, a pamětník byl z toho zděšený. Ten krvavý děržimorda? Rusové byli vnímáni jako osvoboditelé země. Pamětník viděl, že jsou to noví a stejně nelítostní okupanti. 
Své lidi, české komunisty v ruských službách, umisťovali na všechna místa. Sovětský svaz se stal vzorem ve všem. Byl nejlepší na světě. Umělci to všude šířili. Když nešířili, vyobcovali je. Kapitalisti byli keťasové, šmelináři a způsobovali drahotu, bídu a nedostatek všeho, protože co měli, schovávali. Proto bylo nutné je znárodnit. Lid byl nadšen, že mu to všechno bude patřit. Černoprdelníci dávali do rakví zlato schované v klášterech a pašovali ho v rakvích na Západ. A lhali lidu, že existuje Bůh. I oni skončili v rudém koncentráku. 
	Republiku zaplavil jeden názor: mravní očista společnosti. Všichni jásali, když se alespoň částečně povedla. Když byl továrník vyhnán z bytu. Když vystěhovali všechny Němce a napsali v novinách: Provinili se tak, že i Beethoven si počká. 
Když v síti hněvu (a soudů) uvázl kapitalista či kolaborant. Za jediné odbojáře a partyzány se prohlásili komunisti. Pamětník zoufale říkal: Vy nic neočišťujete. Schvalujete v hněvu směs polopravd a lží. Řítíte se do totality. 
	Ale psát už to neměl kam, nesměl. 
Označili ho za přisluhovače Němců, kolaborantů, kněží a kapitalistů. Ruce od něj daly pryč i nekomunistické strany, plné neschopných a vychytralých zkrachovanců, kteří se okopávali navzájem ve snaze utrhnout výhodičku pro svou kariéru, peněženku a stranu, aniž by viděli valící se tsunami nového zla. V této horlivosti pochlebovali komunistům. Právo nahradili morálkou, za níž se skryla každá zvůle a každé násilí. Mravní očista společnosti se změnila v peklo, ale říkal to jen ten osamělý pamětník. Neslyšel ho nikdo. I přátelé se odvraceli. Říkali mu, kde to stojíš? Copak nevidíš, kam nás zavedli kapitalisti a že jde o budoucnost země? Ale on to viděl a té budoucnosti, která v roce 1948 nespadla z nebe, se děsil a dočkal. 
Na konferenci se pamětník rozplakal. Dnes jsme na tom mnohem lépe. 
Nepláčeme. Máme kam psát. 

Foto popis| Foto popis|

Obvinění
13.2.2014    Mladá fronta DNES    str. 12    Názory
    Karel Steigerwald        
Galimatyáš: Nečas, Ištvan, vina, nevina a všechen lid

Tři poslanci se vzdali úřadu na nejvyšší letové hladině demokracie a dostali místa na mnohem nižší hladině. Pokud je toto korupce, je to její svérázný druh - korupce směrem dolů. Jak se s tímto soud vypořádá, bude nesmírně důležité.

Neobvinit Nečase nebylo možné.
To by totiž neodvolatelně potvrdilo, že celé červnové policejní manévry byly dost závažným zločinem. Líčení před soudem umožní veřejnosti udělat si jasno v mnoha ohledech, počínaje nočním tyátrem těžkooděnců či zatýkáním Nagyové, velmi delikátními odstíny mezi podplácením a běžným politickým životem konče. Nad celou kauzou se vznáší viditelné rozpaky nejen laické veřejnosti, ale i mnoha právníků, advokátů či jiných exponovaných osob. Už samo dělení - levice souhlasí s obviněním, pravice v něm vidí kriminalizaci politiky - svědčí o nejisté důkazní pozici obvinění. (U Ratha takový veřejný rozkmit názorů není, i když se o to Rath vší silou snaží.)
	S nádechem komunistických časů komentovalo své obvinění i vrchní státní zastupitelství. Podle něj jde v této trestní věci i o „zodpovězení zásadní otázky celospolečenského významu“. Ta se týká rozhodování poslanců a jejich ústavního slibu. „Mají se poslanci, ve smyslu svého ústavního slibu, při schvalování zákonů řídit svým nejlepším vědomím a svědomím a mandát vykonávat v zájmu všeho lidu? Nebo je přípustné, aby jejich rozhodování mohlo být ovlivněno slibem nebo poskytnutím osobních výhod?“ ptají se žalobci. Rétorika typu „Co je a není v zájmu lidu“ před soud nepatří. Starší čtenáři si to ještě pamatují: podle pojmu zájem pracujícího lidu bylo možné lidi uvěznit, zakázat jim studium i cestování. Státní zastupitelství by se za toto mělo omluvit nebo státního zastupování nechat. Co je pro poslance zájem lidu? Poslanec nezastupuje nějaký lid, nýbrž své voliče. A ti mají jiný zájem než jiní voliči, kteří volili jiného poslance. Zájem lidu je jen v zemích, kde je moc v jedněch rukou. V demokracii jsou zájmy lidí různé, i protichůdné. Jeden lid má zájem Nečase zavřít, druhý lid by zavřel Ištvana.
	Smyslem demokratické politiky je právě to, co státní zástupci žalují: vyjednávání, kompromis a dohoda něco za něco. Kdy se toto změní v korupci, rozhoduje asi osobní zisk, přínos nebo výhoda jedince. Nečas měl výhodu, že se nerozpadla koalice. Je to korupční zisk, nebo politika? Tři poslanci se vzdali mandátu, aby nemuseli lhát a být u něčeho, co jim svědomí (neboli politické zaměření) nedovolilo. A nechtěli vládu potopit. Za tento soulad svědomí a činů bychom je měli chválit, ne vyšetřovat. Případy vyžírků, kteří za všech okolností dřepěli nejen ve vězení, ale současně i v parlamentu kvůli platu, máme dost. Tři poslanci se úřadu na nejvyšší letové hladině demokracie vzdali a přijali místa, pro něž byli kompetentní, na mnohem nižší hladině. Pokud je toto korupce, je to její svérázný druh - korupce směrem dolů. Jak se s tímto soud vypořádá, bude nesmírně důležité.

A korupci se uleví

Ištvan chce vynutit na soudu, aby rozhodoval v oboru iracionality, co je „zájem lidu“ a co je „osobní výhoda“. Tři poslanci by lehce dokázali, že osobní zájem být poslancem je větší blaho než osobní zájem vzdát se mandátu. Ani Bůh naopak nedokáže, co je „zájem lidu“. Snad leda, aby nebyla válka. Vydávat před soudem za korupci fráze z patetického slovníku (zájem lidu, osobní prospěch) znamená nahradit racionální argumenty soudního líčení kampaní proti něčemu či pro něco.
Soud by se tak stal regulovčíkem u cedule, kam půjde republika dál. Pokud bude korupcí i případ, v němž se nikam nepřemístila ani jedna koruna, je čas na občanskou nepokojnost vyššího stupně. Je spousta viditelných korupčních případů, které vyšetřit a soudit není obtížné. Orgány jsou přesto slepé. Ani miliardy jim oči neotvírají! Proč chce Ištvan testovat u soudu místo stíhání korupce abstraktní problematiku, dá se vysvětlit jen tím, že v sobě objevil vizionáře či spasitele, nebo, a to se chraňme napsat, vyrábí politický užitek pro někoho. A produkuje ještě jeden efekt: až to všechno prohraje, zneváží se pochopitelně i tlak na skutečné a spící korupční kauzy. Ty Ištvana z křesla nezvedly, ačkoliv o nich mohl číst v novinách snad stokrát. Nabízí se bizarní vysvětlení, že třeba sami ti mocní kmotři státní zástupce navádějí, aby je znemožnili a své miliardy tak uchránili. Ostatně, co je s Ištvanem odhalenými miliony a cihlami zlata a s jejich korupčníky? Ti se vypařili?
	Jen důkladný a veřejný soudní rozbor by mohl všemu dát zas civilizovaný rozměr. Pokud ale začne až za rok, aby umožnil laická neuchopitelná probírání neznámých faktů, útržkovitá obviněníčka (záhadně uniklá) a jiné oblíbené kampaňovité ničemnosti, řekneme si jediné: Aha, je tu zas rok voleb. Pro korupci je to dost dobrý proces. Orgány se ušmodrchají na různých výkladech slovíček, korupci se uleví.

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Zrušení lustráku neprošlo. Ale nikdo se ho nebojí
12.2.2014    Mladá fronta DNES    str. 12    Názory
    Karel Steigerwald        
Nejprve to hlavní: zrušení lustračního zákona neprošlo. No pasaran, znělo by to v komunistické tradici. Ale celá bitva o lustrační zákon připomíná bitku o poplatky v ordinaci. Zápasy urputné, krve hromada, ale lustrační zákon i poplatky jsou jen osamělé kamínky velké mozaiky neřešení a problému jak v ordinaci, tak i v minulosti. Oba kamínky jsou rozumné i dobré, lustrace ano, poplatky též – jenže v obou případech se už dávno mělo jít dál, ne vězet v detailu. 
	I výsledky jsou podobné, zrušené poplatky budou nahrazeny jak? Nezrušený lustrační zákon obchází za všeobecného souhlasu nejen kdekdo, ale i nynější prezident – jeho neobcházení by pobořilo politickou scénu. Jenže financování zdravotnictví by mělo konečně od zalepování děr postoupit k racionálnímu systému. Vztah k období komunistické nadvlády by měl postoupit od mlčení, překrucování a zastrkování pod všelijaké vylhané koberce k něčemu, co prodělali po dvaceti letech od války i Němci s jejich nacismem. Nic takového se ale nechystá. Zato nás může potkat lepší metoda, než je souhlas s komunistickým zákazem lustráku, který se právě komunistů nejvíc týká. Po schválení zákona o státním úřednictvu může dojít nějakým kouzelným trikem ke kastraci lustračního zákona, třebas už tím, že bude platit nikoliv na velké, nýbrž jen na malé ryby, třebaže původní smysl toho zákona byl namířen především proti těm velkým. Už teď jsou tlaky tímto směrem. 
Bylo by to poznávání minulosti jaksi opačným směrem – k nepoznávání. Ale touto cestou se u nás rádo chodí. K soudu šli pohraničníci za střelbu na běžence, nikoliv generálové a členové politbyra, kteří to přikazovali. Do vězení šel malý ryba Štěpán, ačkoliv byl pro své mládí hlavně jen řvoun a chvástal, nikoliv ti letití zločinci vzor velký ryba Biľak. 
	Jestlipak by v Německu po dvaceti letech pardonovali nacistické ničemy? Čas od času jim pronikali nahoru, viz dr. Globke (spolupráce na norimberských zákonech), který se stal ve Spolkové republice ministerským ředitelem. Když to prasklo, byl křik, řvali i naši komunisti, Globke se musel děkovat. U nás by byl křik, kdyby se některý náš Globke musel děkovat. Dozvěděli bychom se, že na těch zákonech nespolupracoval tak úplně, že napsal nevědomě jen jejich výklad a že to možná nebyl tak úplně on, i když je tam nevědomě podepsaný. Náš Globke by nakonec žádal o odškodnění. A dostal by ho, místo trestu, dostal. 
	Vždyť ani lustrační zákon netrestal – jen odstrkoval od úřadů. A toho strašlivého křiku kol něj. 

O autorovi| Očima Karla Steigerwalda komentátora MF DNES
Foto popis| O autorovi| Očima Karla Steigerwalda komentátora MF DNES
Foto popis|

Krásná slova
11.2.2014    Mladá fronta DNES    str. 12    Názory
    Karel Steigerwald        
Proč Sobotka neslíbí každé rodině její vlastní poštu? 
Slova jako „latentní rasismus“ hrají v politice důležitou roli. Jsou nová, tím zaujmou a nic neznamenají, čímž zaujmou také. Problémem společnosti je narůstání rasismu obyčejného, s nímž si vlády nevědí rady. Tak se chytnou nového pojmu. 

Premiér definoval priority ČSSD ve vládní koalici. Socialističtí ministři nesmějí zmizet pod návalem úředničiny. Tu přenechají kancelářím, sami se věnují prioritám. Což je rozumné. 
	Ale zde jsou ty priority: vláda se vyhne zdražení elektřiny. Poradí si s problémem Temelína. Zamezí plošnému rušení poštovních poboček. Finančně a personálně stabilizuje policii. Splní hlavní slib ČSSD - zruší všechny poplatky ve zdravotnictví. Zruší druhý penzijní pilíř. Zlepší postavení ČR v Evropě. Věnuje se ekonomické diplomacii. Podpoří výstavbu nových školek. Zaměří se na boj s latentním rasismem. 
	Nosnou silou těchto priorit je sdělení, co nebude a co se zruší. Co bude místo toho, říká Sobotka hezky a krásnými slovy. Nejkrásnější je „vyřešení problému Temelín“ nebo „boj s latentním rasismem“. Taková slova jako „latentní rasismus“ hrají v politice důležitou roli. Jsou nová, tím zaujmou a nic neznamenají, čímž zaujmou také. Problémem společnosti je narůstání rasismu obyčejného, s nímž si vlády po léta nevědí rady. Tak se chytnou nového pojmu „latentní“ rasismus a budou ho řešit, časovat i skloňovat. Budou z toho hezké dotované a neužitečné studie. 
	Sobotka dobře pochopil, že politika je z rozhodující části jen lákavá magie slov. U Temelína je nejdůležitější slovo „vyřešit“. Zní optimisticky, vzbuzuje naději, ale znamenat může rozvoj i zboření Temelína. Stejnou cenu má plán „zlepšit postavení ČR v Evropě“. Ještě nikdy se žádná vláda nezavázala postavení republiky v EU zhoršit, protože „zhoršit“ je špatné slovo. Správné slovo je „zlepšit“. Obě však znamenají totéž - nic. Ke zlepšení pověsti ČR přispěje například Sobotkův kandidát do evropských voleb Keller, typický anarchokomunista, asi jen v kruzích evropských anarchokomunistů. Ne že by nebyli, ale není jich moc. Ostatní si řeknou, kristepane, co to zase přijelo. (Postavení ČR nezlepší ani nedávná prezidentova gratulace africkému samoděržavci Ali Bongo Ondimbovi, ale za to Sobotka nemůže). 
	Druhý penzijní pilíř už byl dostatečně zhanoben, aby jeho zrušení znělo mile a rozumně. Problém penzí to nijak neřeší, protože nikdo neřekl, co ten zhanobený pilíř nahradí, či přesněji, jak se problém penzí tedy řešit bude. Hezké slovo je „nerušit“, v tomto případě pošty. O rentabilitě, nákladech, provozu a zájmu veřejnosti o pošty to neříká nic. 
Nerušit pobočky, prosím, ale co to vypovídá o problému pošt? Ad absurdum lze analogicky slíbit každé rodině její vlastní poštu. 

Šamanský průnik 

Nezdražit elektřinu je také velmi hezké. K tomu nezdražení ale dojde formou zvýšení ceny, což europoslanci ČSSD (a lidovci s nimi) v uplynulých dnech v Bruselu odhlasovali. Podpořili svými hlasy většinové stanovisko, že za záchranu planety je potřeba bojovat usilovněji. Dnes platí průměrná česká domácnost na podporu obnovitelných zdrojů energie měsíčně zhruba 500 Kč. Pokud vstoupí v platnost europolitika dalšího zvyšování klimatických závazků, stoupne měsíční platba na podporu zelených zdrojů na 1 500-2 000 korun. Adekvátně se zdraží elektřina firmám. To povede k omezování výroby a k zániku pracovních míst. 
	Sobotka by neměl slibovat, co nechce splnit. Měl by naopak vysvětlovat, proč máme věřit v užitečnost obnovitelných zdrojů. A to je dost obtížné, lepší je slíbit něco opravdu líbivého, co skrývá vážné slovo „nezdražit“. 
Cenné slovo je „ekonomická diplomacie“. Skoro to připomíná jinou cennost, „ekologii ducha“. Lidi též zaujme „výstavba školek“. Útulky pro caparty jsou hezká idea, ale kolik jich bude, kdo a jak je zaplatí, co s nimi, až capartů ubude a pak zase přibude - to už je složitější rozplétání lehkých slov „výstavba školek“. Sobotka dobře ví, že lehká slova mají lidé rádi, kdežto složité rozplétání problému nikoho nebaví. Později se vždy může prohlásit, jak už to ČSSD několikrát řekla: nebyly zdroje. Výstavbu krematorií, což je logický protipól školek, kupodivu žádná vláda nikdy neslíbila. Školky zní radostněji. Kdo si chce pohrát s dialektikou žvástu, může sledovat duální problém ministra a zmocněnce pro lidská práva. Máme oba posty, druhý zatím neobsazený. Asi čeká na trafikanta. 
	K Sobotkově nabídce se během týdne přidají obě koaliční strany a jakýmsi šamanským průnikem vznikne vládní prohlášení. Pokud se udrží v této rovině, máme se na co těšit. Babišova strana možná i dodá, jak se celá ta mlhovina zaplatí bez zvýšení daní. 
Hledání miliard bude asi to nejnapínavější. 
	Měli jsme už koalice s věcnějšími ideály. Splnily toho málo, přesněji skoro nic. Vysilovaly se válčením mezi sebou. Teď se na nás chystá programová mlhovina. V problematice krásných slov, která kryjí drsné války dočasných pánů, se tedy nic nelepší. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Mění se situace, pro Kellera i Zaorálka
7.2.2014    Mladá fronta DNES    str. 13    Názory
    Karel Steigerwald        
Profesor sociologie Jan Keller v rozhovoru (MFD 5. 2.) vysvětlil, že kdyby nebyl komunistou, musel by celý život dělat závozníka a nadávat na ty, kdo studovali. Proto byl komunistou. 
	Je to lež. Většina nekomunistů závozníky nedělala. Na komunistech Kellerovi vadilo, že nebyli schopní. Jako intelektuál by mohl vědět, že neschopnost byla jediná kladná vlastnost komunistů. Běda, když byl některý schopný. To byl potom rachot! O straně řekl, že ho zdržovalo neustálé schůzování. Zločinná organizace to nebyla. Zločinnou organizací je celá naše civilizace, což se nedá dlouhodobě přežít, míní profesor sociologie. Co to má za sociologii? Zřejmě sociologii katastrofismu. 
	Ale Keller dobře ví, co říká. Chce se tak sám od komunismu zajímavě intelektuálsky odvinit. Svou teorii zločinné „celé společnosti“ by mohl vztáhnout i na Hitlera, ten v té společnosti, kterou on, sociolog, nemůže přežít, také působil. Podobně se odviňuje i ministr Zaorálek. Pro toho vyčichl lustrační zákon. Má k tomu filozofický důvod. Ten čas prostě plyne a situace se mění, říká. Je to hluboký postřeh. Ministr tím myslí, že co bylo špatně tenkrát, jeví se dnes už zase dobře. 
	ČSSD chce navrhnout Kellera do čela bruselské kandidátky. Není to náhoda, jsou si blízcí a mají podobné poselství: odvinit minulost a čerpat z ní to správné. A co je správné na komunistické minulosti? Ona sama. Je konec hysterického antikomunismu, dnešní čas rudou minulost vyspravil. 
	Takových ptáků je i v Bruselu dost, Keller by tam zapadl. Jen jestli by ho nezdržovaly neustálé bruselské schůze. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Případ Svoboda, vážné téma pro vládnutí
6.2.2014    Mladá fronta DNES    str. 13    Názory
    Karel Steigerwald        
Imunitní výbor, ačkoliv vyslovil všechny vážné pochybnosti, vydal poslance Svobodu k trestnímu stíhání. Místopředseda výboru Polčák rezignoval, protože považuje imunitní výbor i celý institut imunity za zbytečný. Situaci komplikuje poslanec Svoboda, který vydán být chtěl, aby se mohla nesmyslnost jeho stíhání před soudem prokázat. Bez soudu, nevydaný, žil by léta s cejchem na čele. 
	Polčák to dobře myslel, ale kdyby bylo po jeho, Svoboda by neměl šanci ten cejch z čela odstranit. 
Svoboda soudům důvěřuje a myslí, že se před nimi obhájí. Bude ovšem celé měsíce, ne-li léta, v pozici trestně stíhaného. To už je u nás dost velká hanba. Až ho osvobodí, bude už ta hanba vypotřebovaná a nikoho to nebude zajímat. Ani média se nezmíní. Může ale nastat situace horší. Svobodu odsoudí, vyšší soud ho zprostí viny, další soud zas odsoudí a jiný osvobodí. To už ta přiživovaná hanba poběží léta. Veřejnosti vrtá hlavou, proč právě někdejší primátor Svoboda, o kterém se ví, že korupci v Praze likvidoval, nikoliv rozvíjel. Hle, zas jedno vážné téma pro vládnutí!

Zánik divadla
4.2.2014    Mladá fronta DNES    str. 10    Názory
    Karel Steigerwald        
Chtěli jste dát stát do pořádku. Tak začněte 

Stát nepochopil ještě svou roli, která zní: sloužit nám. Činiteli, který neumí vyplácet bez poruch dávky, by měly být uřezány uši. A toho, kdo způsobí zánik divadla, by měli pověsit za paty, vstupné pět korun. Ale nehrozí to, lid je bázlivý. 

To musíme každý půlrok psát petice? ptá se na internetu šéf činohry Národního divadla u příležitosti maléru v ústeckém divadle. Tam magistrát vyprodukoval zbrusu nový chaos, který donutil divadlo k zastavení činnosti. Vypsal zmateně grant ze dne na den, tak aby divadlo (a nikdo další) nemělo šanci se na grant připravit. Minule to byl ministr kultury Balvín. Ten ze dne na den sesadil ředitele Národního divadla, který právě do funkce nastoupil. 
	Zbrusu nový ten chaos vlastně není. Je zbrusu starý a netýká se jen divadel či jen kultury. Týká se plošně celého státu, který nefunguje dobře. Ničivé vpády orgánů správy do kultury jsou jen efektní ozdobou na celoplošných výkonech typu registr automobilů, sociální dávky, divošské poměry v úřadovnách cizinecké policie. Tam všude se setkáváme buďto s neznalostí, spíše však s lhostejností politiků či úředníků, kteří nevidí dál než centimetr před svůj nos. 
	Je problém pochopit, že divadlo, které se v pondělí dozví, že v úterý nebude mít žádné peníze, musí zaniknout? Politikoúředník si to přeje, nebo jen tak něco plácl? Je problém registrovat auta bez front, funkčně a rychle? Je problém neponižovat cizince na policii v přecpaných kancelářích? Je problém vyplácet dávky včas? Je problém konat státní správu racionálně, plynule, přesně, s ohledem na potřeby občanů? 

Zničí, co funguje čtyřicet let? 

To vše problém bohužel je. K tomu divadlu: vypisovat soutěže o grant je správné. Vypisovat je uprostřed sezony ze dne na den je nesmysl, který udělá jen ten, kdo touží po zániku divadla. Nebo ten, komu je už všechno fuk. Abych orgány vydráždil, napíšu: nebo ten, kdo chce zničit to, co ještě funguje. Činoherní studio funguje čtyřicet let excelentně (sám o tom z osobních zkušeností hodně vím), tak je třeba mu šlápnout na krk nohou činitele, jehož jméno neznáme ani dnes, natož za dva roky, kdy už bude on sám zapuzen. 
	A znovu: nejde o divadla ani o kulturu, kde je to viditelně chucpe, jde o občanstvo, jímž se pohrdá, jako by činitel byl nadobčan. Kdyby byla činnost správy země soukromá a lidi k ní nemuseli, nepřišli by. Šli by jinam, kde to funguje víc. Před půl stoletím řekl na sjezdu spisovatelů Ludvík Vaculík, že vše dobré v zemi bylo vykonáno proti vůli moci, ne pod jejím vedením. Má se v tom pokračovat i dnes? Nemá, ale pokračuje se. Zapisovat auta do knih a vydávat jim čísla není žádná činnost nová či náročná. Proč nefunguje? 

Pomohla by nová divadelní stávka 

Stát nepochopil ještě svou roli, která zní: sloužit nám. Činiteli, který neumí vyplácet bez poruch dávky, by měly být uřezány uši. A toho, kdo způsobí zánik divadla, by měli pověsit za paty, vstupné pět korun. Ale nehrozí to, lid je bázlivý a trpělivý. Nebo slušný, nechce svému státu škodit, ani když ten stát škodí jemu. Nechápu, proč divadla celé země nejdou pod heslem „Dnes to udělají tobě, příště nám“ do stávky jako tenkrát, pokud si ještě někdo nahoře pamatuje, kdy a co se z toho semlelo. 
	Neochota, lhostejnost ke skutečné povaze problému, bezohledné prosazování úřednické nadutosti, často až na hraně zákona, to nás provází dlouho. Celý život. Nové vládní strany slibovaly v kampani, že dají stát do pořádku. Zde mají první úkoly. Vypadají jako malicherné, ale jsou to pilíře, na nichž občané stavějí své vztahy ke státu. Ústečtí orgánové se asi nějak vzpamatují a aféru přijatelně urovnají. Polekají se, protože pořádný orgán chce rozhodovat v šeru. Je to šero, ve kterém pak žije celá státní a obecní správa. 
	Mělo by se nám dostat odpovědi na otázku: Vy jste skutečně chtěli zastavení činnosti ústeckého divadla? A proč? Nebo vás ani nenapadlo, že k tomu musí dojít? Nebo jste mysleli, že příprava účasti v soutěži o grant je otázka dvou večerů? Myslel si ministr kultury skutečně, že ředitele odvolá a pak se uvidí, co bude dál? Myslíte si, že chaos při vyplácení dávek zvyšuje lásku lidí k republice? 
	Dát stát do pořádku je pěkná věc. Ve velkém i v malém. Nynější koalice si vybrala velký cíl. Začít může zítra. 
	Ale nebojte se, činitelé bez uší mezi námi chodit nebudou. I tato koalice se vysílí zakládáním a hašením koaličních požárů mezi Sobotkou (víc lidem rozdám) a Babišem (nezvýším daně). Máme už tak složitý stát a komplikovanou politickou správu, že si vystačí sama se sebou. Lidem je stále méně užitečná, ať už slíbí před volbami cokoli. Nezbývá než hasit peticemi či jiným zuřením každý půlrok jednotlivosti, jak se šéf činohry ND obává, nebo žalovat ombudsmanovi, který nic nezmůže, ačkoliv každý jeho dopis stojí dvanáct tisíc korun. 
	Ano, dejme stát do pořádku. Je to krásné heslo. Začněte teď. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Politika je zhouba kultury
1.2.2014    Mladá fronta DNES    str. 10    Názory
    Karel Steigerwald        
Haiku Karla Steigerwalda komentátora MF DNES 

Haiku probralo zásuvky, co tam ještě má. Je toho dost, malou ukázku přinášíme. 
Především poděkování prezidentu republiky. Strašil všechny lidi, tvářil se nepřátelsky, hrozil jakoby samovládou – a nic. Kromě zdržení, které zčásti zavinil i pokus o puč v ČSSD, dodržel nakonec všechny ústavní obyčeje i zvyky, ač proti nim tolik brojil. S ministry čekateli pohovořil, nikoliv ale aby jim zakroutil krkem, nýbrž aby je povzbudil. 
Všechny návrhy, jak je premiér Sobotka přinesl, pan prezident podepsal. 
I Zaorálka, což se mu nevyplatí. 
Vše před tím bylo jen takové bububu. 
Když ho to těší, je to divné, ale proč ne... 
	Jiná situace je v Činoherním studiu v Ústí nad Labem. Má na krku nůž z magistrátu města a ten nůž, jenž divadlo pravděpodobně vzápětí zahubí, se ještě tváří jako spravedlivé demokratické rozhodnutí ústeckého magistrátu. 
Pro nového ministra kultury hned příležitost projevit náležitou bezmoc. V hubení ústeckého divadla (s mimořádně podnětnou tradicí i aktuální pozicí na kulturním nebi) jde, jak jinak, o peníze a o chaos na radnici. O jaké peníze, že je třeba výborné divadlo zahubit? O pár milionů, které v ústeckém rozpočtu hrají roli nulovou, v životě divadla, už tak chudého jak myš, ale roli existenční. Proč právě to nejlevnější a mizerně podporované (kultura) je nejčastěji předmětem škudlení a hokynaření, zatímco celým severočeským regionem přelétají skandály a aféry miliardové? Jen kapka z těch miliard a kulturní stánek, z hlediska života země důležitější než poletování černých miliard, by byl zachráněn. 
Velké loupeže se čechrají, malé divadlo se uškrtí? To je kulturní politika. 
	Platí to nejen o Ústí, ale o celé oblasti kultury, kde se škudlí, utrhuje se od kulturních hub v těch nejnižších rozpočtových položkách, zatímco v těch nejvyšších řádí miliardová velkorysost. Kupte o gripen méně, máte na desetiletou podporu kultury celého státu. Co je víc, zvláštní kulturní existence Čechů mezi národy, nebo jedno nepotřebné letadlo? Možná by to mohl nový ministr vládě vysvětlit. Mohl by jí také říci, že žádný generál kultury si ještě nekoupil z rozpočtových peněz kordík s briliantem, jako to dělají generálové na obraně. 
	I Praha se vzdala divadélka evropské pověsti a vysokého domácího kalibru. Zaniklo, protože mu uškubla myslím tři miliony z žebráckého rozpočtu. Ta Praha, jejíž nebe je také zahaleno zlými miliardami, z nichž pouhá kapka by... a tak dále. 
	Problém politiků a kultury je v tom, že si politici tu kulturu umisťují do úrovně, kam sami vidí. Vysoko to není a je z politických důvodů nutné, aby to vysoko nebylo. V nízké kulturní úrovni se pak ani politické mravy nejeví tak vykřičeně. Teoreticky by cílem mohlo být zrušení škol, což je už teď trend. Následovala by negramotnost. To by se to politizovalo! Vždycky se říká, že politika je taková, jaká je kulturní úroveň a tradice země a voličů. 
Dnes platí i věta opačná: kulturní úroveň země je taková, jak ji politici devastují. Toto je, prosím, dialektika našeho věku. 
	Nakonec Plzeň: stavějí tam divadlo, které se ocitá na šikmé ploše stejně jako tunel Blanka. Na šikmé ploše je i radniční politika. Mají na divadle vícepráce. Méně práce žádné. Na radnici se řežou hlava nehlava. Nic neběží normálně. Co jsme ti, osude, udělali? 

O autorovi| Karel Steigerwald, komentátora MF DNES
Foto popis| O autorovi| Karel Steigerwald, komentátora MF DNES
Foto popis|

Hádejte, kdo vyhrává střet porsche a jaguaru se zákonem?
30.1.2014    Mladá fronta DNES    str. 13    Názory
    Karel Steigerwald        
Pan Porsche přejel v Praze před dvěma lety naschvál Vietnamku. Pak uprchl. 
Podle dechové zkoušky měl v krvi 2,28 promile. Pan Jaguar přejel střízlivý v Ústí nad Labem tento týden naschvál Čecha. Pak také uprchl. 
Oba byli hned chyceni. Porsche v parku, kudy prchal. Jaguara chytili, an se skrýval zalezlý v autě v Masarykově ulici. Až potud jde o velmi podobné příběhy. 
	Jaguar má lepší okolnost, nebyl opilý. Dál se ale oba příběhy rozcházejí. Pan Porsche je dodnes na svobodě a má řidičský průkaz. Do vazby nebyl ani na chvilku vzat, soud mu běží už dva roky a je velmi klikatý. Pan Jaguar je ve vazbě. Z případu plyne důležité poučení pro každého, kdo si chce jen tak z bujnosti či vzteku někoho přejet. Je mnohem výhodnější dělat to porschem než jaguarem. 
	Porsche je bohatý, v lesklé kůži, má lesklé styky, zná mnohé, co jiní neznají. Je ve zvláštní situaci, kdy se zákon vykládá zvláštně. Jinak než jindy. Jaguar v takové situaci není, je cizinec, nic neví. Mohl by uprchnout, korumpovat svědky či nedej bože i orgány (ne tělesné, nýbrž státní) - obával se zákon a dal ho za mříže. Porsche nic nechystal a zákon se nemusel obávat. Je ale spousta dalších značek aut, která nevědí, jak se na ně zákon dívá. Co pan Škoda v té situaci, Volvo, nebo starý Trabant? Nová vláda by měla udělat nezávislý seznam. Ať ta auta konečně vědí, jak před zákonem dopadnou. Kdo jako pan Porsche, kdo jako Jaguar? To by byl konečně pořádný právní stát, po kterém všichni voláme.

Skříň s maléry
28.1.2014    Mladá fronta DNES    str. 10    Názory
    Karel Steigerwald        
Nejen ODS, i ČSSD je strana s minulostí. Ví to? 

Smutný úpadek ODS nikoho, zdá se, nevystrašil. Ti, kteří zatím v úpadku nejsou, se ničeho, natož voličů, nebojí. Jako by věřili, že oni a jejich strany nikdy nepohasnou. Plyne to patrně z víry, že voliči nakonec spolknou vše, když se jim to dobře podá. 

Občanská demokratická strana už má dno svého ztrapnění za sebou. 
ČSSD to teprve čeká. Minulé vlně, která smetla ODS, se šikovně vyhnula. I dr. Ratha jí příznivci odpustili. Nepoškodil ji ani milionářský expremiér Gross. Pozici vítězné strany neohrozila ani záhadná rychlá zbohatnutí ministrů za ČSSD, které si dnes sotva pamatujeme. 
	S využitím prvorepublikového úsloví bychom napsali, že socialisté hltali se stejnou chutí jako představitelé pravice, ale nemlaskali tolik. Neměli ty tučné zátylky a tučná auta, jejichž čísla měla hlásit světu, tady jede nabob. Měli místo těchto efektních atributů obyčejné křupanské Grossovy igelitky a Rathovy krabice. Dali svým zločinům ošuntěný převlek, aby je přiblížili lidu. Šejdířova igelitka, byť s miliony, je lidu bližší než tučný zátylek padoucha v obleku za půl milionu. A voliči své straně odpouštěli. Rádi neviděli a neslyšeli. Rath byl miláček strany, šmik, a už ke straně nepatřil. 

Osoby s minulostí 

Ale šídla z pytlů přece jen vylézají. Zvláště když stranické vedení není dost opatrné. K předsedovi a příštímu premiérovi Sobotkovi se nebezpečně blíží velkomalér s privatizací OKD. Svědomí má čisté, říká, ale privatizace, které ministroval, šla šejdrem. To se pak musí umazat i ministr, že? 
	Kvůli téže privatizaci určitě nespí ani usměvavý miláček veřejnosti, expremiér Gross, kdysi nejoblíbenější politik. Náhlé zbohatnutí vysvětlil neprůstřelně, prý vlastní investiční genialitou, v niž věří asi jen policejní orgány. 
	Babišovi nabízí ČSSD na ministerstvo financí Rathova finančního šéfa Jiřího Peřinu, kteroužto osobu s minulostí Babiš (sám s minulostí) nechce. Být náměstkem ministra se chystá i osoba s temnou pražskou kariérou, magistrátní levý kmotr Hulinský. Ministryní se stane paní Marksová-Tominová, členka správní rady firmy, která neumí vyúčtovat (čili zašantročila) dvacet milionů státních dotací. V době, kdy je v popředí absolutní čistota politiků, je od ČSSD dost odvážné vystrkovat do popředí osoby s takovou minulostí. Buďto v té minulosti strana neshledává nic podezřelého, nebo jiné lidi nemá. Že by ale nedokázala nahradit takové figury, jako je Hulinský? 
Existuje i vysvětlení třetí: jde o strategické tahy, jak rozdílením funkcí neutralizovat vnitrostranickou opozici proti Sobotkovi. 

Kdy už to někdo vyšetří? 

Krom mužů (a žen) s minulostí má ČSSD ještě jedno šídlo v pytli: podivuhodnou vlídnost a chápavost ke komunistickým funkcionářům ze starých časů, z nichž ráda vyrábí funkcionáře dnešní. A když je veřejnost znechucena, odvážně ty své politruky hájí. Přispívá tím dost značně k celkovému rozbahnění naší totalitní a okupační minulosti. Stejně laskavý pohled má směrem ke KSČM. Vládní koalice s komunisty už socialistům nepřipadá odporná, a když budou múzy hodně nasoptěné, dočkáme se i toho. 
	V rozmotávání minulosti projevují naše orgány mimořádný talent nic nerozmotat. Kubiceho zpráva bude mít brzy desáté výročí. Obsahovala informace i fámy nejdelikátnějšího třaskavého obsahu. Vynořila se těsně před volbami 2006 a dodnes jsme v jejím pochopení nepostoupili ani o píď. Byla to provokace, pravda, nebo první vlaštovka nového politického sportu: plivej a plivej, něco se ujme? 
Máme boháče, kteří jsou léta předváděni politiky i policií jako padouši, ale bez obvinění. 
Máme zločinné kauzy, které léta spí. Kdekdo, zejména ti noví politici, se zapřísahá, jak se s tím pohne, ale s ničím se nehýbe. Janouškův jasný případ bude mít brzy druhé výročí. 
A všimněte si, prosím: do jaké záhadné nehybnosti se ubírá i případ tří (zkorumpovaných) poslanců či ohromné zločiny (jaké?) Jany Nagyové. Byly to reklamní politické přehmaty orgánů, a proto mají usnout? Nebo to byly zločiny, které povalily vládu? 
	Odměny Nagyové jistě vypadaly hrozivě. 
Ale ve světle odměn, které mezivláda bez důvěry teď nadělila svým lidem, ta hrůza bledne. 
Prezident označoval svou nešťastnou vládu za vládu odborníků. V popředí je ale jediná odbornost: dolování peněz ze státní kasy formou odměn a prémií. A to klidně i v atmosféře úspornosti, šetrnosti, obracení každé státní pětikoruny dvakrát. Sobotka se nebojí vytahovat na světlo staré figury z éry kmotrů, Rusnok se nebojí odměňovat své lidi s velkorysostí podnapilého šlechtice. 
	Smutný úpadek ODS nikoho nevystrašil. Ti, kteří zatím v úpadku nejsou, se ničeho, natož voličů, nebojí. Jako by věřili, že oni a jejich strany nikdy nepohasnou. Plyne to z víry, že voliči nakonec spolknou vše, když se jim to dobře podá, nebo že těm dobrodějům, kteří lidu tolik blaženosti slíbili a dají, se chmatáctví odpustí. Možná, že úpadek ODS nezpůsobily neblahé činy, nýbrž nestravitelný kabátec, v němž nabobové, sami sebe vynalézavě nazývající kmotři, poletovali. Ošuntělost je lepší investice. Máme staronové a nové pány. Pozorujme je bedlivě. Holedbají se, jak s neřádem zatočí, ale už jejich první kroky jsou podezřelé. Ano, pozorovat můžeme, ale co uděláme, až něco uvidíme? To je otázka pro sto politologů. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Zase Kocourkov
23.1.2014    Mladá fronta DNES    str. 10    Názory
    Karel Steigerwald        
Budou vládnout politici, nebo nezávislé úřednictvo? 

Kolik takzvané nezávislé moci pod dobově líbivým heslem „pryč s politiky“ dají dnes politici úřednictvu, tolik svobody nám všem zůstane. O to jde při vytváření služebního zákona – jinak samozřejmě nezvýší kvalifikaci úředníků ani nezlepší organizaci státní správy. 

Nová vládní koalice nezačala šťastně. S obvyklou českou politickou tupostí před námi zase láduje světlo do pytlů, aby nás v našich bytech bez oken osvítila. Místo aby statečně vykřikla Zruším lustrační zákon, halí tuto reálnou potřebu své politiky zbaběle do klamavých řečí o služebním zákonu. Potřebují dostat Babiše do vlády a udělají kvůli tomu cokoliv, to vidíme i my, Kocourkovští. 
	Hleďte: prezident nebude trvat na lustračním osvědčení Babišově, na němž trvá, pokud ve Sněmovně proběhne první kolo služebního zákona, který lustrační povinnost ministrů zruší. Premiér-čekatel Sobotka trvá sice na tom, že prezidentovu podmínku splní, ale že služební zákon s lustracemi vůbec nesouvisí. Šéf lidovců Bělobrádek trvá na platnosti lustračního zákona i pro Babiše, ale když bude Babiš ve vládě, lidovecky řečeno, co se dá dělat? Když tu nebude Babiš, bude tu, běda, Rusnok. 
	Pro Kalouska je služební zákon jasným zrušením lustračního zákona, platného i pro ministry. Ale protože Kalousek nezapře, že je lidovec druhého druhu, sám pro vyjmutí ministrů z působnosti lustračního zákona kdysi hlasoval. Nyní to posměváčkům vysvětluje vývojem. Asi svým. Protože je duchaplný, napadá koalici, že podmiňuje zrušení platnosti nějakého zákona prvním čtením zákona, který s věcí nesouvisí a může nakonec znít tak či jinak. 
	To všechno je přesně ten právní i lidský zmatek, kouřová clona, nejapný dým, pro který se lid politiků už štítí. Ale pro koalici je u nás v Kocourkově potřebné tu koalici slepit. Bez Babiše ji neslepí. Odvahu zrušit lustrační zákon, i když jim pije krev, kupodivu nemají. Tak ho chtějí zrušit nějakou oklikou, pomocí zákona, který s věcí nesouvisí, aby si nikdo nevšiml. Vycházejí ze správného postřehu, že je už sleduje jen málokdo. 
Proto ty krkolomné právní trapnosti, obalené do státnických (podezřelých) řečí o blahu a rozvoji republiky. Ostudné počínání kol lustrace či nelustrace ministrů, v němž se vládní koalice nechce nahlas přiklonit k hanebnosti, není k ničemu jinému dobré než k zastření problému stokrát vážnějšího, jaký vlastně bude (či má být) služební zákon? 

Hoře z nezávislosti 

Na jednom konci této hole na úředníky je chaotická a nekvalifikovaná státní správa, ustavičné změny a výměny milců podle rozmaru volených zástupců lidu, na druhém konci pravý opak: chaotická a nekvalifikovaná státní správa se zabetonovanými nezávislými úředníky, s nimiž nikdo nehne a kteří si dělají, co sami myslí. 
	Jsme na této škále právě v etapě, kdy politika je zlo, politické strany darebáctví a nezávislost státní správy je všelék. Nezávislost na čem? Na politicích, kteří jsou klikatě závislí na vůli voličů, kdežto úředník je nezávislý? 
Ale ta jeho nezávislost je závislá na vrchním úředníkovi. Vrchní úředník je nakonec, protože třímá výkon státní správy, reálnou náhradou toho štěbetajícího vrabčího hejna, jímž je parlament. To je už výrazný odklon od demokratických pořádků k poměrům, v nichž parlamenty dál štěbetají, ale moc jde jinudy. 
	Takové nebezpečí tu je. Není to dávno, Sněmovna udělala podobný odskok. Rozhodla o přímé volbě prezidenta, aniž by úměrně tomu změnila ústavu a uvážila, že přímo volený prezident musí působit v poněkud jinak organizovaném ústavním pořádku než prezident volený parlamentem. Vytvořila nejasný úřad, který každý chápe po svém, bez ohledu na ústavu a s ohledem na fakt přímé volby, ve stávající ústavě neorganický. 

Neodvolatelní a neodolatelní 

Trapnost s Babišem lze odbýt jasně: když chcete vládu s politikem registrovaným jako agent StB, protože jinou vládu nedáte dohromady, musíte nějak ožulit zákony a zamaskovat, že chcete vládu s agentem. My bychom měli pořádně sledovat vývoj služebního zákona. Tam nám už půjde o krk. Vždyť i ten Stalin začínal podobně, v roli tajemníka čili jen takového výkonného úředníka. V té roli zůstal až do smrti, když už měl většinu politických činitelů, co byli nad ním, tajemníčkem, vyvražděnou. 
	Kolik takzvaně nezávislé moci pod dobově líbivým heslem „pryč s politiky“ dají dnes politici úřednictvu, tolik svobody nám zůstane. O to jde při vytváření služebního zákona, který nezvýší kvalifikaci úředníků ani nezlepší organizaci státní správy. Obé musí zůstat v rukou volené politické moci, byť by v různých etapách tu moc vykonávala sebehůř. 
Volená moc totiž za ten výkon a jeho kvalitu platí, jedna moc například nyní dost krvavě. Nezávislé úřednictvo by neplatilo nikdy nic. Zejména když by bylo, jak o tom mnozí fantazírují, takřka neodvolatelné. Úsilí je třeba napřít na zlepšování politické správy země, ne na předávání moci do rukou komandýrů. Ale kdo ho dnes napře, že? 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Prezident, jeho profesoři a veřejnost
22.1.2014    Mladá fronta DNES    str. 10    Názory
    Karel Steigerwald        
Prezident republiky nemá zákonodárnou iniciativu. Není také členem parlamentu, aby o zákonech hlasoval. Je nejvyšším ústavním činitelem, ale jeho pravomoci příliš velké nejsou. 
To dělá potíže každému prezidentovi. Málokterý lákání zvětšit svou moc, či alespoň vliv, odolal. Kdo zná pohled z okna Hradu dolů na Prahu, může toto lákání pochopit. Beneš neústavně přijal mnichovskou dohodu. 
Hácha to podepsal v Berlíně, Svoboda v Moskvě. Hácha měl zajímavou omluvu: udělal jsem to protiústavně, aby to nepadlo na národ, nýbrž jen na mne. 
	Protiústavnosti se blíží současný prezident. Zatím v malém. Dá se to pochopit, myslí si, že na to má právo. Nechce jmenovat profesory. Zákon mu to ukládá a on jej změnit nemůže. Může si najít vlivnou skupinu poslanců, ti podle ústavy mohou. 
	Prezident však hledá jinou cestu: ohlašuje, kdo a proč ty profesory jmenovat bude. Je to jeho návrh, třeba i rozumný, prosím. Ale veřejnost to akceptuje jako pokyn. Rektoři o tom s prezidentem debatují. On nesouhlasí. Co je na jedné straně zábavné: trucovitý prezident si vybírá z povinností, co chce, to je na druhé straně vážné: našlapuje na cestu ne-ústavnosti. A veřejnost se nediví.

Haiku
21.1.2014    Mladá fronta DNES    str. 10    Názory
    Karla Steigerwalda        
Pan prezident prověří i sportovce 

S olympijskou reprezentací do Soči není pan prezident podle informací Haiku spokojen. Vedle ministrů si proto zve na Hrad i sportovce. Chce si oťukat nejen jejich formální čísla, vteřiny či góly, ale zajímá ho také širší odbornost pro funkci reprezentanta. 
	Výsledky mají sportovci prý solidní, ale výsledek není všechno. Prezident jmenoval hned dva sportovce, oba měli sice výsledky ceněné i v cizině, ale jeden z nich byl vyfotografován na obědě s lobbistou Řepou, bratranec druhého má dílnu na padělaný včelí vosk, který se maže na lyže olympioniků. Prezident je hodlá nahradit kvalitními nezávislými odborníky – sportovci ze zaniklé strany SPOZ, kde se osvědčili. 
	Problém také je, že mnozí sportovci nikoho nezastupují, kdežto prezident zastupuje deset milionů voličů. Má plné právo pominout sportovní zvyklosti a podívat se na problematiku nově. Například volební výsledky se do sestavy reprezentantů vůbec nepromítly. Ani není jasné, kdo ty sportovce protlačil a kdo za tím vším stojí. Například za stranu SPOZ v nároďáku není nikdo, zatímco takový Sobotka se chlubí veřejně, že většina reprezentantů reprezentuje ČSSD, čemuž odpovídají i jejich pěkné rekordy. Prezidentův zásah do mužstva Sobotka odmítá. Upozorňuje, že olympijská charta platí i na Hradě. Zeman trvá na svém stanovisku, že charta je stejně jako lustrační zákon už překonaná. 
Prezident také soudí, že někteří reprezentanti jsou mladí, a mnozí se dokonce chystají startovat na OH poprvé. Není možné, aby po areálu v Soči bloumali takoví vykulení mladíci bez zkušeností. Prezident upozornil na své pravomoci, které mu dává ústava a které si dal i sám. Může reprezentaci zatím ani nepověřovat. Ústava mu také dovoluje tyto olympijské hry přeskočit. Závodníci si počkají čtyři roky, budou pak zralejší. Nelíbí se mu, že se do olympijské myšlenky, které si velmi váží, zatahuje politika. Dělají to hlavně Sobotka se Zaorálkem. Ty by prezident, jak pobaveně uvedl, nikdy do reprezentace pro jejich chabé výsledky nejmenoval. Použil bonmot. Řekl, že myslí reprezentaci sportovní, ale kdo myslel, že myslí i politickou, nemyslel špatně. 
	Svým oprávněným zásahem rozpoutal prezident veřejnou debatu. Ministryně Marksová Tominová upozorňuje, že v mužstvu mužů není opět zastoupena prakticky žádná žena. Ombudsman Křeček upozornil na práva neúspěšných, pro které by se také měla uspořádat olympiáda. Přístup by měli jen sportovci z dolního konce výsledků, což odpovídá myšlence humanismu a solidarity víc než falešné vychvalování těch prvních! 
Chybí také zákon o sportovcích, který by jim mohl zabezpečit lepší výsledky. Paroubek navrhuje nové sportovní disciplíny oproštěné od zákulisních nitek. Prezident sám navrhl tři sporty: Slivovici, Doutník a Bůček. Měřil by se čas a množství. Sám by se prý bez ohledu na věk nebál přihlásit do té třetí. Nebo druhé. A klidně i do první. Vyhrávat umím, řekl. Komunista Filip upozorňuje, že Sobotka se plete nebo lže. Většina závodníků jsou staří poctiví komunisti, odkojení Svazarmem a Lidovými milicemi. Protestuje také, aby se na reprezentanty vztahoval lustrační zákon, který je třeba zrušit, i když se na mladé nevztahuje. Co by tomu řekli fanoušci, kdyby jejich oblíbený krasobruslař agent StB nesměl na OH? Prezident naopak vyšle na OH i Jiřinu Bohdalovou. Její nezdolná chuť být po boku prezidentů může chlapcům dodat vůli po vítězství. Pohovory sportovců s prezidentem neprobíhají příliš dobře. Jedná se o samé idioty s napuchlým svalstvem nikoliv na mozku, hodnotí je Zeman příkře. Doplnil by je několika lidmi z Rusnokovy vlády. Jsou mrštní a skáčou pěkně. 
Na rozdíl od mrtvol, do nichž by ani nekopl, Zeman dobře ví, že na olympiádě se také recitují básně. Sám jich pár napíše a v Soči jednu s názvem Sklenka špeku zarecituje. 

O autorovi| Karla Steigerwalda, komentátora MF DNES
Foto popis| O autorovi| Karla Steigerwalda, komentátora MF DNES
Foto popis|

Restart ODS?
20.1.2014    Mladá fronta DNES    str. 08    Názory
    Karel Steigerwald        
Úklid výkladní skříně hotov, teď je na řadě zákulisí 

Kritici se domáhají, aby ODS provedla očistný sebezpyt a omluvila se. Za Grosse či Ratha ČSSD k omluvě nikdo nevyzývá. Pro ODS nejsou důležité sebemrskání a omluvy, důležité je, jaká bude ta politika nového typu. 

Uklidili výlohu, kam kouká ulice. 
Nabídli nové tváře, včetně už trochu známého předsedy. Odsunuli tváře staré, zejména ty s visačkou pachatelů. Udělali, co udělat museli. 
Chtěli, aby ta výkladní skříň strany vypadala jako dějiště příštích dobrých událostí. 
	S vaničkou problematických tváří vylili i některá pro veřejnost kladná esa, jichž teď mají tak málo. Miroslava Němcová, například, politička s vysokým ratingem, z výlohy zmizet neměla. Možná že nebýt ona volebním tahounem, nebyla by dnes ODS ve Sněmovně. Neuspěl ani u veřejnosti oblíbený Jiří Pospíšil, kterému ve straně kladou za vinu, že prý sejmul náhubek z úst státního zástupce Ivo Ištvana. To jsou ovšem jen dechy té staré ODS, kterou má po úklidu nahradit nová. Oba odmítnutí populárové ODS by měli vědět, že nic netrvá věčně a politické počasí je proměnlivé nejen v dubnu. Co je jednou prohra, může být příště naopak. 
	ODS čeká ještě úklid zákulisí, kam není vidět - to bude dřina stokrát větší. Dobrá rada pro každou politickou stranu je, aby nevěřila, že do zákulisí nikdo nechodí. Zákulisí politické strany musí nepřetržitě vypadat, jako by měl právě někdo vstoupit. Údržba zákulisí je stejně namáhavá jako péče o výlohu, ale vyplatí se. Co v zákulisí nasmrádne, to ani ve výloze nezavoní. A naopak, dobré zboží se dělá vzadu, než se dá na pult. 
	Není to ještě ani první krok, co vymysleli, je to jen náznak prvního kroku. Už to udělali minule, když postavili do čela Petra Nečase. Ale nedošli daleko. Proč, to je téma pro jejich vnitřní zpytování. Existence či neexistence ODS není žádné dramatické téma. Zájem voličů o moderní racionální pravicovou stranu existuje a je možná větší, než se věří. Pokud ODS neobživne, obsadí pravicový prostor někdo jiný. Židle v politice nelze rezervovat. Kdo si včas nesedne, pro toho zítra židle nebude. Problém ODS posledních deseti let není v tom, že by neznala vládní témata a nevěděla, co znamenají, nýbrž v tom, že marnotratně plýtvala s přízní veřejnosti. Zjistit dnes, jak se má rozumně vládnout, není obtížné. Obtížné je udělat to. 

Od teorie k praxi 

V tom ODS (plus strany, které s ní byly ve dvou vládách v koalici) selhala. Jmenovat podivnou ministryni obrany a za týden ji odvolat znamená pro voliče jen to, že to nahoře nemají v hlavě v pořádku hned dvakrát. 
	Psát nové ideové cíle pravice a programová memoranda není třeba. To už každý zná a všeobecné ideje, třebas malý silný chudý stát bohatých občanů, jednoduchá úředničina, dosažitelnost práva a tak dále, můžeme jmenovat celou pravicovou sadu, to už nikoho neoslní. Každý volič to dávno zná a pamatuje si, že praktické zavádění těchto idejí bylo, jak nadsazuje levice, katastrofální. Lidi nezaujmou teorie, nýbrž konkrétní činy. 
	Z nejasného důvodu si u nás slova blahobyt, právo, spravedlnost, solidarita a poctivost propachtovala levice a pravici přiřkla slova krize, bída, mor, krutost, pohrdání a kradení. Pravice si to nechala líbit a nikdy ji nenapadlo, že má čelit takto rozdělenému slovníku, který skutečnosti neodpovídá. Krade se v politice zprava doleva, když to jde. 
	Avšak hlavní témata vládnutí jsou přece jen jiná, větší a vážnější Ne, že by kradení nebylo vážné, ale že se nemá krást, ví i zloděj, kdežto že nemá být státní dluh, neví skoro nikdo. V opozici k takové (a podobné) osvětě bude mít ODS příležitost. Její tradiční kritici se domáhají, aby provedla očistný sebezpyt a omluvila se, nejlépe formou harakiri. Za Grosse, Paroubka či Ratha ČSSD k omluvě nikdo nevyzývá. Pro ODS není důležité sebemrskání a omluvy. (Omlouvání je nechutná móda flagelantů korektnosti, kteří chtějí omluvu i za vyhlazení neandertálců). Důležité je, jaká bude ta politika nového typu a opraveného obsahu. To ale není nic, co se zrodí za týden či rok, a proto tento poslední kongres hraje v dějinách české pravice roli jen malou. Rozhodne to, co se odehraje uvnitř strany, neboli jaký bude ten vnitřní sebezpyt. A zda a jakou změnu jednou uvidí voliči, zejména ti, kteří ODS kdysi rádi volili. 
	Vidět Nečasovy červnové idy jako spiknutí, ve kterém Nagyová s Nečasem nic a Ištvan všechno, to není ve světle premiérova protežování milenky ten pravý dušezpyt, nýbrž stará zabedněnost. Schody si ODS mydlila sama skvěle, a jestli se na tom někdo přiživil, zas chyba ODS. Neměla uklouznout. 
	Nový předseda ODS Petr Fiala je vtipný a má smysl pro sebeironii. To je jako první nášlap dobré. Druhý nášlap třeba je pochopit, že v Miroslavě Němcové má ODS skvělého kandidáta na prezidenta. Po Řimbabovi by přišlo ohromné lidské i kulturní osvěžení. A kvalitních kandidátů na Hrad není málo. 
Nejsou. Mít ho připraveného je vždy plus. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Máme premiéra
18.1.2014    Mladá fronta DNES    str. 10    Názory
    Karel Steigerwald        
Důležité nejsou sliby, ale kolik peněz vláda utratí

Prezident bude týden rozjímat nad ministry, pak je jmenuje. Tím skončí jedny tance. Nastanou druhé, ty vládní. V těch už půjde do tuhého. A nám může jen být líto, že jsme objektem té tuhosti.

Tak nám konečně prezident jmenoval premiéra, řekla by paní Müllerová. Kterýho, řekl by Švejk. Já znám dva premiéry, Sobotku a Haška.
Tak by mohla začít rozprávka o české soudobé politice. Proč narážka na švejkoviny, je nasnadě. Nic jiného pan prezident na Hradě neprovozuje. Jmenovat Sobotku mohl a měl mnohem dřív. Věděl, že okolky jsou zbytečné, že ho jmenovat musí, nechce-li být činitelem protiústavním. Stejně tak za čas, prý týden dlouhý, jmenuje i vládu. Ale tu měl a mohl také jmenovat mnohem dřív. Všechny tyhle okolky měly smysl jen v něm, v panu prezidentovi. Českou politiku, natož vládu nezlepšily.
	Moc, vzešlá z voleb, překonala obtíže hory jménem Zeman. To ji procvičilo v překonávání problémů, které nemusely být a které často vznikají svévolí nevyzrálých politiků či jen přirozeným chaosem. Nyní tu moc čekají obtíže levicových planin, proti nimž jsou rozmary a pletichy hradního pána úplné nic.

Zastaralá levicovost

Nejméně polovina vlády je levicově zaměřená, přičemž tou levicovostí je politika z období uhlí a páry. Nějaké blairovské revize si naše levice nechává jen pro akademické sny. Hloupý vtipálek by napsal, že i ta na poslední chvíli navrhovaná ministryně Marksová Tominová symbolicky značí, že Marx je pro polovinu vlády největší myslitel.
	V praktické politice se ČSSD drží starodávných hesel o bídě a hladu, ta u tučného národa zabírají a přinášejí volební výsledky. Zabírají ale jen přibližně u dvacetiprocentního elektorátu. Obviňovat Sobotku z křiklavého volebního neúspěchu po tak efektním a hlubokém debaklu pravice není správné. Dostal k urnám snad všechny voliče, kteří mají o předpotopní program zájem. Ten program - což byla linie ne Sobotky, ale celé ČSSD - cílil na jistotu a ta jistota není větší než těch dvacet procent, ať už na pravici cucky lítají, nebo nelítají. Levicová půlka vlády se bude muset rozhodnout, jestli své předvolební plány bude realizovat. Pokud ano, zamotá se do nekončících protimluvů, zmatků a dluhů. Miloš Zeman byl chytrý premiér, rétoriku (také z dob uhlí a páry) nechal před branami voleb a vládl s velkou opatrností, se snahou udržet, co je, a nic dál neměnit. To Sobotka opakovat nemůže. Hospodářská konjunktura, která mnohé problémy vždy zastře nebo odloží, ho asi nečeká. Zato ho čekají témata, s kterými zápolila i předešlá vláda. (Je to trvalá mantra: sociální síť, dluhy veřejných rozpočtů, penze, zdravotnictví.) Doba zhoustla, vše je ostřeji vyhrocené, odklad by už ani Sobotkovi nepomohl. Tvářit se, že problémy nejsou problémy, už není možné. Něco udělat bude muset. Nápady, které Sobotka nabízí, jsou vhodné pro volební kampaň, pro vládnutí ne. Měl by se jich jako kdysi mazaný premiér Zeman vystříhat.
	Ostatně ani druhá půlka vlády pro ně horovat nebude. Už na začátku společně odložily obě půlky nejkonfliktnější úvodní téma, daně. Sobotka je chce zvýšit, aby měl z čeho zaplatit chystané laborování s osudy lidí. To se sice nikdy neosvědčilo, ale vždy mu spousta lidí přikládá důvěryhodnost až do toho hořkého neosvědčení. Babiš je nezvýší, je to jeho hlavní lákadlo. Druhá polovina vlády se považuje za středově pravicovou. Hodně voličů ji tak chce vidět, proto ji také po zklamání z praxe pravicové koalice volili. Očekávají, že ANO plus lidovci budou levicovému zadlužování čelit. Jakou politiku bude ale Babišovo sdružení dělat, je zatím bádání v neprůhledné kouli. Oslňuje zatím jen poněkud dětinskými nápady o šetření u státu a fantazírováním o vyhánění korupce. Tatáž nejasnost platí pro lidovce. Zaujali svým teoretickým antikomunismem. Co to bude v praxi, není rozhodnuto.

Když sedí opozice přímo ve vládě

Jak se tato pravolevá či jen domněle pravolevá koalice složí ve fungující soustrojí, je asi nejobtížnější politická otázka těchto dnů a měsíců. Spustit záhy vzájemné vyvražďování uvnitř koalice je v tradici české politiky a má to i svou inspirující logiku - sourodý organismus nynější vládní koalice netvoří a rozpory v něm žádná rétorika koaliční smlouvy nezastře. Plus ještě neutuchající kanonáda z Hradu - tu si prezident jistě neodepře. Je to obraz rozvětvený jako rodokmen císařů. Máme vládu a opozici uvnitř té vlády a pravou opozici ve Sněmovně a levou opozici ve Sněmovně a opozici prezidenta nahoře jako boží oko. Po každých volbách to tak je, hejno trvá, jen si havrani sednou na jiné dráty.
	Prezident bude týden rozjímat nad ministry, pak je prý jmenuje. Tím skončí jedny tance. Nastanou druhé. V těch už půjde do tuhého. Nám může jen být líto, že jsme té tuhosti objektem. A navíc nám bude líto i té paní Marksové Tominové. Takové břímě na bedrech té slušné dámy.

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Máme premiéra
18.1.2014    Mladá fronta DNES    str. 10    Názory
    Karel Steigerwald        
Důležité nejsou sliby, ale kolik peněz vláda utratí

Prezident bude týden rozjímat nad ministry, pak je jmenuje. Tím skončí jedny tance. Nastanou druhé, ty vládní. V těch už půjde do tuhého. A nám může jen být líto, že jsme objektem té tuhosti.

Tak nám konečně prezident jmenoval premiéra, řekla by paní Müllerová. Kterýho, řekl by Švejk. Já znám dva premiéry, Sobotku a Haška.
Tak by mohla začít rozprávka o české soudobé politice. Proč narážka na švejkoviny, je nasnadě. Nic jiného pan prezident na Hradě neprovozuje. Jmenovat Sobotku mohl a měl mnohem dřív. Věděl, že okolky jsou zbytečné, že ho jmenovat musí, nechce-li být činitelem protiústavním. Stejně tak za čas, prý týden dlouhý, jmenuje i vládu. Ale tu měl a mohl také jmenovat mnohem dřív. Všechny tyhle okolky měly smysl jen v něm, v panu prezidentovi. Českou politiku, natož vládu nezlepšily.
	Moc, vzešlá z voleb, překonala obtíže hory jménem Zeman. To ji procvičilo v překonávání problémů, které nemusely být a které často vznikají svévolí nevyzrálých politiků či jen přirozeným chaosem. Nyní tu moc čekají obtíže levicových planin, proti nimž jsou rozmary a pletichy hradního pána úplné nic.

Zastaralá levicovost

Nejméně polovina vlády je levicově zaměřená, přičemž tou levicovostí je politika z období uhlí a páry. Nějaké blairovské revize si naše levice nechává jen pro akademické sny. Hloupý vtipálek by napsal, že i ta na poslední chvíli navrhovaná ministryně Marksová Tominová symbolicky značí, že Marx je pro polovinu vlády největší myslitel.
	V praktické politice se ČSSD drží starodávných hesel o bídě a hladu, ta u tučného národa zabírají a přinášejí volební výsledky. Zabírají ale jen přibližně u dvacetiprocentního elektorátu. Obviňovat Sobotku z křiklavého volebního neúspěchu po tak efektním a hlubokém debaklu pravice není správné. Dostal k urnám snad všechny voliče, kteří mají o předpotopní program zájem. Ten program - což byla linie ne Sobotky, ale celé ČSSD - cílil na jistotu a ta jistota není větší než těch dvacet procent, ať už na pravici cucky lítají, nebo nelítají. Levicová půlka vlády se bude muset rozhodnout, jestli své předvolební plány bude realizovat. Pokud ano, zamotá se do nekončících protimluvů, zmatků a dluhů. Miloš Zeman byl chytrý premiér, rétoriku (také z dob uhlí a páry) nechal před branami voleb a vládl s velkou opatrností, se snahou udržet, co je, a nic dál neměnit. To Sobotka opakovat nemůže. Hospodářská konjunktura, která mnohé problémy vždy zastře nebo odloží, ho asi nečeká. Zato ho čekají témata, s kterými zápolila i předešlá vláda. (Je to trvalá mantra: sociální síť, dluhy veřejných rozpočtů, penze, zdravotnictví.) Doba zhoustla, vše je ostřeji vyhrocené, odklad by už ani Sobotkovi nepomohl. Tvářit se, že problémy nejsou problémy, už není možné. Něco udělat bude muset. Nápady, které Sobotka nabízí, jsou vhodné pro volební kampaň, pro vládnutí ne. Měl by se jich jako kdysi mazaný premiér Zeman vystříhat.
	Ostatně ani druhá půlka vlády pro ně horovat nebude. Už na začátku společně odložily obě půlky nejkonfliktnější úvodní téma, daně. Sobotka je chce zvýšit, aby měl z čeho zaplatit chystané laborování s osudy lidí. To se sice nikdy neosvědčilo, ale vždy mu spousta lidí přikládá důvěryhodnost až do toho hořkého neosvědčení. Babiš je nezvýší, je to jeho hlavní lákadlo. Druhá polovina vlády se považuje za středově pravicovou. Hodně voličů ji tak chce vidět, proto ji také po zklamání z praxe pravicové koalice volili. Očekávají, že ANO plus lidovci budou levicovému zadlužování čelit. Jakou politiku bude ale Babišovo sdružení dělat, je zatím bádání v neprůhledné kouli. Oslňuje zatím jen poněkud dětinskými nápady o šetření u státu a fantazírováním o vyhánění korupce. Tatáž nejasnost platí pro lidovce. Zaujali svým teoretickým antikomunismem. Co to bude v praxi, není rozhodnuto.

Když sedí opozice přímo ve vládě

Jak se tato pravolevá či jen domněle pravolevá koalice složí ve fungující soustrojí, je asi nejobtížnější politická otázka těchto dnů a měsíců. Spustit záhy vzájemné vyvražďování uvnitř koalice je v tradici české politiky a má to i svou inspirující logiku - sourodý organismus nynější vládní koalice netvoří a rozpory v něm žádná rétorika koaliční smlouvy nezastře. Plus ještě neutuchající kanonáda z Hradu - tu si prezident jistě neodepře. Je to obraz rozvětvený jako rodokmen císařů. Máme vládu a opozici uvnitř té vlády a pravou opozici ve Sněmovně a levou opozici ve Sněmovně a opozici prezidenta nahoře jako boží oko. Po každých volbách to tak je, hejno trvá, jen si havrani sednou na jiné dráty.
	Prezident bude týden rozjímat nad ministry, pak je prý jmenuje. Tím skončí jedny tance. Nastanou druhé. V těch už půjde do tuhého. Nám může jen být líto, že jsme té tuhosti objektem. A navíc nám bude líto i té paní Marksové Tominové. Takové břímě, či jak řekl sám Sobotka „sajrajt“, na bedrech té slušné dámy.

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Monstrprocesy
16.1.2014    Mladá fronta DNES    str. 12    Názory
    Karel Steigerwald        
Čeho je u nás víc? Zlodějů, nebo občanů?

Místo monstrprocesů nabízejí nám orgány jen jakási monstrzahájení. Kolik už nevinných ukazovali v poutech, přišlápnuté k zemi chlapíky v kuklách... Odborní zloději se tomu smějí. To je oblbování veřejnosti, nikoliv boj s kradením.

Bylo zjištěno a hrozí... Policie obsadila a zajistila... Všem hrozí až deset let... Takové titulky dnes už nikoho nevzruší. Vyskytují se běžně, naposledy včera, kdy policie zasáhla ve dvou státních institucích, v České exportní bance a Exportní garanční a pojišťovací společnosti. O den dříve chystané trestní oznámení kvůli předraženému mostu. Není už pomalu státní firmy, úřadu, kde by se nezasáhlo, nepodalo obvinění, neodnesla dokumentace.
	Zpočátku takové krásné začátky veřejnost vzrušovaly, dnes se o ně téměř nikdo nezajímá, protože nemají žádné konce. Už jen nudí. Na nějaké velké procesy, kde by se zlodějiny a podvody před zraky soudců rozkrývaly podle v politice oblíbeného vzoru padni komu padni, si vzpomínáme jen s obtížemi. Velké případy, které nikam nepadly, nýbrž léta jen leží a leží, umíme jmenovat rychlostí kulometu. Když k sobě přiřadíme začátky kauz a jejich konce v nedohlednu, musíme i ty policejní vpády do budov považovat jen za maškarádu. Koho má pobavit, není příliš jasné.

Velké usnutí

Ale o tom už se psalo stokrát a dnes se o tom píše zas. Dokonce není politických stran ani politiků, včetně hnutí a jiných směsí, kteří by to ostře nekritizovali a neholedbali se tím, jak oni konečně, teď, po volbách, zasáhnou! Neexistuje politik, který by radil orgánům, strkejte všechno pod koberec, prodlužujte šetření, ztrácejte spisy jako v kauze zašantročené Mostecké uhelné, kde se ztratily i od soudu.
	Přesto se to děje. Ve velkém se obviňuje, zatýká, zabavují doklady a ve velkém to vše pak chodí spát. Jako by všeobecné spiknutí zlodějů bylo silnější než jakákoliv vláda, jakákoliv policie či soudci.
	Píchněte prstem do telefonního seznamu, najděte tam náhodnou adresu, běžte na ni, zvedněte poklop, co tam úředníci provádějí? Neoprávněně zvyšují, špatně nakupují. Lítá v tom firma bratrance, prodala židle, jak často říká předák ANO Babiš, státu kus za osm tisíc. Ale žádné takové zjištění nemá cenu.
Židle, zjistí znalec po letech, byla extra, seděla asi sama, proto byla dražší, ale zase se ušetřilo na lidech, nemuseli na ní sedět, čímž se také neopotřebovala. Podobné pitomosti si můžete vymýšlet dosyta. Dělají se z nich pak volební programy.

Pokrokové krádeže

Je moc zlodějů, málo četníků? Nemyslím. Problém je, že zlodějina se v běhu politického života Čechů v minulém století proměnila v nevinnosti a dostala ochranu nejvyšší. Většině obyvatelstva komunisti něco ukradli. Někomu všechno, jinému jen něco. Začali nahoře, u nejbohatších, a těm pod nimi vysvětlovali, že je to správné, boháče okrást. A šli dolů, až ke dnu, i ševci sebrali verpánek. Krádež se jevila jako pokrok. Jedinou ochranou před tímto pokrokem bylo masové kradení toho ukradeného. Lidé si špetky toho, co jim komunisti ukradli, odnášeli zas domů. Krádež tomu neříkali, nikdo se za to nestyděl, vypadalo to spíš jako částečná reparace. Koho chytili, toho nikdo nepovažoval za zloděje. Měl smůlu, chudák, řekla veřejnost. Kdo tehdy nekradl, ať se přihlásí v redakci.
	Toto dědictví si česká demokratická společnost odnesla do kapitalismu. Možnosti kradení se zvětšily, povědomí o tom, že kradení není nic špatného a blbec je ten, kdo nekrade, trvá. Podnikatel je ten, kdo krade, psal to Marx a měli jsme to ve VUMLu, tož ho okrádejte, lumpa. A stát, zloděj největší, hrr na jeho majetek! I poslanec přizná, byt jsem koupil z toho, co jsem ušetřil (ukradl) na poradcích. Nebo: Odklonil jsem peníze před manželkou v rozvodu. A nestydí se, jsou společností bráni bez opovržení, které má zloděje stíhat. Na církevních restitucích nerozčiluje lidi, že toho církvím komunisti tolik ukradli, nýbrž že se to ukradené vrací. Všichni si z dětství pamatují básničku, jak boháč kradl jako straka, pak cedulku dal na to, že soukromé vlastnictví je svato. Tak na něj vlítněte a uškubněte mu kus.
	Nikdo neví, kolik toho ročně lidi ukradnou. Je to ale viditelný problém politický. Jedni na tom kradení sekají lacinou popularitu, druhé to vede k zoufalství, třetí hledají spásu u komunistů, jako by nebyli zloději největší.
	Potřebujeme monstrprocesy. Rozuměj, nikoliv zfalšovaná divadla, nýbrž před soudy a veřejností rozebrané velké případy s velkými tresty. Aby pomalu (či rychleji) vznikal ve veřejnosti pocit, že kradení se trestá a že zloděj je ohavný tvor, jímž pohrdáme. Aby se příští zloději báli trestu a hanby. Místo monstrprocesů nabízejí nám orgány monstrzahájení. Kolik už nevinných nám ukazovaly v poutech, přišlápnuté k zemi. Odborní zloději se smějí. To je oblbování veřejnosti, nikoliv boj s kradením.
Tipněte si, co se po letech vyvine ze včerejšího zásahu v exportní bance...

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Impresário
13.1.2014    Mladá fronta DNES    str. 08    Názory
    Karel Steigerwald        
Debakl prezidentství: hlava státu radí, jak ošálit zákon 

Prezidentova posedlost vlastní veleinteligencí už se stává nesnesitelnou. On potřebuje bojovat už i s moderátorem televizních pořadů a dokazovat mu, že je mnohem bystřejší a inteligentnější než on. I kdyby tomu tak skutečně bylo, pro prezidenty se tyto malicherné válčičky nehodí. Od prezidentů se čeká vyšší důstojnost, než jakou si opatří vynášením posměšků nad prací novinářů, urážkami moderátorů a nelíčeným obdivem k vlastní bystrosti. 

Velký vítěz nad Václavem Moravcem 

Lidově řečeno, pan prezident by se měl přestat vytahovat. Nevypadá to dobře a z prezidenta to dělá malicherného namyšlence. 
Když hodnotí úroveň celkem standardní otázky komentátora Moravce jedovatou poznámkou, že je ještě nižší než úroveň Moravcových ostatních otázek, vystavuje se nebezpečí, že někdo bude hodnotit úroveň jeho odpovědí. 
	Jedno hodnocení tu má teď hned. Uznává, že lustrační zákon platí i pro ministry, a chlubí se, že vymyslel, jak ten zákon obejít, což vidí v prvním čtení zákona o úřednících. A to je bohužel debakl všeho prezidentství, když hlava státu veřejně radí, jak ošálit zákon. Zákon buď platí, nebo se zruší. Jinou možnost nemá prezident znát. 
	Moravce tedy porazil, i když to Moravec asi ani neví. Ale když prezident zapomene na chvíli na sebe, je i věcný. Správně se nahlas ptá, kde vláda vezme na své bohulibé cíle finanční prostředky. Jako levicový prezident by měl vědět, že peníze vznikají buďto v tiskárně peněz, nebo se dají směnit za státní dluhopisy. To dnes ví už i pravicoví politici. 
	Prezident však politikem není. Je svého druhu vlastním impresáriem. Hraje hry, v nichž má hlavní roli politika jen tehdy, když vyvolává situace, které pak on blahosklonně řeší. Mýlí se, že je prezident levicový. Je prezident sebe samého. Proto tolik miluje urážky jiných lidí a proto se brání přijmout roli prezidenta jako poněkud nudného či koženého slušného a inteligentního pána, který nakonec nereprezentuje sebe, nýbrž republiku. 
	Je raději divousem, který vyvolává nečekané situace. Potíž je v tom, že ani ty situace, ani ta řešení nejsou zapotřebí. Je celkem jedno, zda profesory vysokých škol navrhuje prezident, vláda, či sama vysoká škola. 
	Doposud s tím nikdo neměl nikdy žádný problém. Ten vytvořil až prezident Zeman, jemuž nevoněl jeden profesor, aby měl příběh, v němž si zahraje roli hlavního rádce. 
	Doposud nikdy nebyl problém s tím, jestli prezidenti schvalují či neschvalují vlády a ministry. Dělali to podle ústavy tak, že nikoho nenapadlo tu ústavu přepisovat, protože je prý nejasná. Zemanův talent znejasní jakoukoliv pasáž čehokoliv, když se do toho opře. 
	Ruch, který prezident vyvolal kolem své výsostné ústavní povinnosti jmenovat premiéra a vládu, vede lidi k mnoha asi nesprávným úvahám, že je nutno ústavu přepisovat. Kvůli jednomu nestandardnímu úředníkovi, byť ústavně nejvyššímu? Kolem prezidenta je prostě živo, ale to živo je poněkud nepotřebné – jde v něm o něj, o jeho nadoblačnou moudrost, o jeho chlubilství a nadutost. Psát takto o prezidentovi není příjemné, ale zamlčovat to není v demokracii možné. Prezident nakonec není dílo Boží, nýbrž lidské. A jako takové budiž podrobováno vší kritice, od dobré po omylnou, od laskavé po zavilou. 
	Moravec připomněl, že si prezident své povinnosti vyzobává podle vlastní libosti. 
Ano, jako kosák rozinky ze staré vánočky. 
Není to prezidentovou leností, nýbrž láskou k tomu vyzobávání. Ani média nefilmují rozinky, nýbrž klofající zoban. Rozinky Zemana tolik nepálí, chce být akčním prezidentem, který je jiný. Hodně mu pomohl úpadek politiky až na hranu trapnosti, jaké jsme byli svědky (nejen) za poslední koalice. Mnoho lidí si řekne, pořád je Zeman lepší než ten zoufalý Nečas, co si platí milenku státními prémiemi. Co jsme to ale provedli, že si máme vybírat mezi chlubilem a zoufalcem a ještě se handrkovat, kdo je horší a kdo lepší? 

Ještě týden napětí navíc 

Proč bude jmenovat Sobotku premiérem až za týden, má jediné racionální vysvětlení. Je jím prezidentova iracionální citlivost: zvýším ještě o týden napětí a uvidíme. Pak bude zkoušet ministry. Má jedinou možnost: říci, že jim domluvil a že se polepšili. Až na výjimky – jestli orgány neprověřily Mládka, má prezident ústavní možnost odmítnout ho. Pokud Chovanec na studiích švindloval, stejná možnost. A do třetice, Babišův lustrák. 
	Všechna ostatní rizika, která Zeman vyjmenoval, jsou politická a odpovídá za ně vládní koalice, ne on. O žádné neústavní drama ve věci jmenování vlády nejde, ani o krizi ústavnosti, jen o prezidentovo zdržování. Význam mu dává jen ten, kdo ho chce připsat také prezidentovi. Tedy především on sám. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Na glóbusu jeden prezident
11.1.2014    Mladá fronta DNES    str. 10    Názory
    Karel Steigerwald        
Haiku Karla Steigerwalda komentátora MF DNES

Podle zjištění odborníků z Haiku jiného prezidenta voliči skutečně nemají. Tohoto si zvolili, tak ho mají. Teď proti němu hromadí námitky, které už dřív mohli mít.
	Ten, kterého si zvolili, má námitky proti vládě, kterou si také zvolili. V Haiku jsme se chystali dát vážné návrhy, pokud by vládu odmítl jmenovat.
	Chystali jsme zatčení Rusnokovy vlády, protože je protiústavní bez mandátu. Prezidenta jsme chtěli internovat v Lánech, kdyby brzdil vznik vlády vzešlé z voleb. Občané mají povinnost bránit ústavní pořádek. Prezident republiky problém posunul vpřed. Předsedu vlády jmenuje, ústavy se drží. Řekl, co všichni víme – nabízená vláda není kvalitní. To se smí. Zatýkání zrušeno.
	Je nutné prezidenta ocenit. Ví, že bude muset jmenovat vládu mizernou. Nahlas přiznává, jako by byl prezidentem opozice, ne milionů, že jsou v ní lidé s cinknutým vzděláním, popletové, dokonce postavy ohrožující bezpečnost státu či na seznamech StB. Nebo lidé, kteří vůbec nevědí, o co na ministerstvu jde. Jiní mají nulovou odbornost v oboru, další nemohou ministrovat, protože musí lídrovat. Takové mizery prezident nepodepíše. Škoda, že ho máme teprve teď. Mohli jsme si ušetřit mnoho vlád předešlých včetně jeho vlastní. Ve všech byly podobné postavy a dnešní prezident by je jistě včas vychytal.
	Předsedu vlády bude jmenovat. To je krok vpřed. Pak dojde na neschopné, s nimiž prezident zatočí. Zná mnoho odborníků, kteří je nahradí. I on je odborníkem. Kritici však říkají, že v oboru prezidentování měl také nulovou zkušenost, když do toho šel. Nikdy dřív to nedělal, asi jako Stropnický nedělal armádu.
Nám se líbí, že vyzvedává odbornost. Vytřel zrak kritikům, kteří se mu posmívají a tvrdí, že v politice nejde o odbornost, nýbrž o dohodu a kompromis. Prezident preferuje nahrazovat dohodu stoupenců různých názorů odborným vědeckým výsledkem. Je příznivcem přechodu politického rozhodování z rukou hlupáků do rukou odborníků. Ti k tomu mají vědecký světový názor, aby správně rozhodli.
	Důležité je, aby si ten vědecký názor, jehož znalost upadá, osvojili i příští ministři. Pan prezident si je v pohovoru promrská.
To kvalitu příští vlády zlepší.
Prezident je na ni ještě mírný. Kolik v ní je vědců? Kolik publikací?
	Co dál? Zavinili to ovšem voliči. Nejprve zvolili prezidenta, pak ty strany, které dávají vládu dohromady. Prezident má svůj odborný názor na příští vládu a příští vláda zas na prezidenta. Ty názory se neshodují. Leda bychom za shodu považovali, že se vzájemně považují za neodborné.
	Prezident neumí číst ústavu, rozebírá ji jak fejetonista (i do Haiku by mohl přispívat), a vláda zas není ani schopná pochopit, že je zalidněná neschopnými. Nabízí se jediná možnost, jedna strana druhou podle odborného názoru vymění. Ale jiný prezident na glóbusu není, jiná vláda také ne.
	Zamrzne to. Prezident si libuje v odborném názoru, Sobotka na něj může nastoupit stejně. Střetne se tak odbornost s odborností, věda s vědou. A když se pustí věda do vědy, teče krev a lítá peří. To je pak lepší odbornost opustit a uchýlit se k losování či ke kolu štěstí.
Koho los nevybere, ten si nemůže na štěstí stěžovat.
Může zkusit už jen jediné: puč a zatýkání.

Foto popis| Foto popis|

O úřednících
9.1.2014    Mladá fronta DNES    str. 12    Názory
    Karel Steigerwald        
První vláda zákon píše, druhá mění, třetí potřebuje 

Vláda v demisi se včera na výjezdním zasedání v Židlochovicích u Brna vyslovila proti novele služebního zákona z dílny sociální demokracie. Příští týden schválí kabinet vlastní návrh tohoto zákona, který už od členů kabinetu nebude vyžadovat lustrační osvědčení. 

Dřívější koalici vyčítala opozice, že zásadní zákony, které mají platit řadu let a přežít řady vlád, schvaluje metodou „žaves“ bez toho, že by opozici byla umožněna účast. 
	Co dřív bylo opozicí, je dnes vládní koalicí, ale metoda „žaves“ bez účasti dnešní opozice kvete dál. Řeč je o služebním zákonu, který upadl hned do dvojího tlaku. Z potřeby vyhovět Bruselu a zlikvidovat známý problém příštího ministra financí Andreje Babiše. Bruselský tlak má čas několika měsíců, Babišův problém je naléhavější. Hoří. Vyřešen musí být ihned, zítra, pozítří. 
	Jde tedy, bohužel, především o zákon o Babišovi. Proč to nyní, když jde o jmenování vlády, hoří, ačkoliv ten problém je veřejně znám mnoho měsíců? Mnoho měsíců se také veřejně ví, že až vláda bude na spadnutí, hořet ten problém začne. Babiš tvrdí, že je jako agent StB evidován neprávem. Verifikovat to ale může jen soud. Jenže soud je v cizí republice. Zatím nic nerozhodl, byť času měl dost. Otázka, co by bylo s Babišem, kdyby mu soud nedal za pravdu, je tu také. 

Rozetnutí gordického uzlu 

Ale současný stav případu celý soud přeskakuje a řeší rovnou problém, jak dostat Babiše do vlády bez ohledu na to, co nějaký bratislavský soud někdy rozhodne. Zákon o úřednících je nutný. Líhl se celá desetiletí tím způsobem, že většinou spal. Včera jej Rusnokova vláda bez důvěry pro zastaralost zamítla, za týden pošle do Sněmovny svou verzi. 
Opozice bude proti. Projít Sněmovnou musí ještě tento měsíc, jinak bude zle. To zle znamená, že by se musel hledat jiný nástroj, jak sprovodit Babišův problém ze světa. 
Původním a snad i nynějším cílem zákona je politická neutralita úředníků, pravidla jejich služební existence, včetně odměňování. Také má zamezit, aby se úřednické posty u státu rozdávaly podle bratříčkování s politiky a aby skončily politické trafiky. Má mít vliv na zkvalitnění výkonu státní služby, na zvýšení kvalifikace úředníků a také na vyjasnění jejich kariérní perspektivy. Má také upokojit EU, která se jeho existence domáhá. 

Odpolitizování politickou cestou 

Je naivní věřit, že jeden zákon, byť takto zásadní, udělá ze státu fungující stroj a z úředníků špičkové byrokraty. To je jistě dlouhodobý proces. Ale jednou se začít musí. Pochvalu zaslouží, že je na jeho vznik nyní takový tlak. Méně chvály si ale zaslouží snaha uvařit to co nejrychleji, aby Zemanovu jmenování vlády ubyl jeden z problémů. A to je právě sloní problém toho zákona – má sebe i státní byrokracii odpolitizovat, ale vzniká právě nyní způsobem exemplárně politickým, kvůli jedné politické postavě ve vládě. 
	Zákon o úředních je tedy už na počátku kontaminován problémem zcela jiným. 
Může být členem vlády politik, byť úspěšný ve volbách, jenž je na seznamu StB? Jedna strana tvrdí, že ano, protože je to vůle lidu. 
Druhá strana oponuje, že tuto otázku lid hlasováním nerozhodoval, protože si nezvolil ministra, nýbrž poslance, a hlavně, že agent StB ve vládě je problém především mravní. Což si, bohužel, myslí už jen málokdo. 
	Estébáctví zlidovělo tak, jak se z ďáblů v české pohádce stávají čertíci. Z nejasného zákona plyne spor, jestli je ministr volená, či úřednická funkce. Zákonodárci zakázali agentům StB účast v exekutivě, ale účast v zákonodárných orgánech jim nezakázali. Proč to neudělali obráceně, aby estébáci nesměli mít vliv hlavně na vznik zákonů, je nejasné. Ani argumentace typu věděli jste, koho volíte, tak ho máte mít i ve vládě, nepostrádá na zvrhlé přesvědčivosti. 
	Prospěšná věc, zákon o zkvalitnění výkonu státní správy, je tedy už ve zrodu zatížena triky, jak obejít nepříjemnou politickou situaci, která mohla být už dávno rozřešena. Sám zákon je nesmírně komplikovaný a nabízí mnoho závažných otázek často odborného rázu. Státní tajemníci, platové třídy, výběrová řízení, zkoušení úředníků a nad tím nový multiúřad, generální ředitelství státní služby. A v podtextu chuť každé vládnoucí politické strany nějak si vliv na úřednictvo pojistit. Na druhé straně, skutečně mají být úředníci tak mocně nezávislí na politicích? Ti mají z voleb mandáty k vládnutí, což úředníci nemají. Tady hledejte něco vyváženého. 
	Zákon bude, protože být musí. Rychlokvašné dílo se bude postupně opravovat, to je přirozené. Kdyby kvasilo minulých deset let, nebo alespoň ještě půl roku, mohlo by se opravovat méně. 
	Ale to je politika. Včera v Radě České televize zazněl argument: stížnost na ČT nemůže být oprávněná, protože kdyby byla, rada by ji sama už vyřešila. Tak si nestěžujme. 
Hurá do zlepšování úřednictva, všem vládám v tom držme palce. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Podepsali
7.1.2014    Mladá fronta DNES    str. 10    Názory
    Karel Steigerwald        
Nová vláda je koalice socialistů s velkokapitálem 

Kdo si vzpomene na odbornost ministrů Zemanovy vlády, takového Tvrdíka, Grégra či Grosse, ví, že i pro zkušeného prognostika byla příští úspěšnost a odbornost jeho ministrů spíš černou dírou než jasným bodem. 

Koaliční dohodu podepsali, ruka je v rukávě a nic není v této chvíli zajímavější, než co udělá pan Hrad. Je to ale zajímavost malá, udělat může jediné: jmenovat premiéra a jeho vládu. Vše jiné může být jen krkolomným přeinterpretováváním Ústavy České republiky, přičemž by se takové interpretace daly na vlně věrohodnosti udržet snad jen s bajonetem v ruce. 
	Prezident může maximálně chvíli manévrovat, napínat nervy lidí či vynalézat zástupné problémy a argumenty k odkladu ještě o týden, o dva. Tím si ale vymůže nežádoucí efekt – posílí pozici Sobotky. Platí zákon, čím víc obstrukcí mu naloží na hlavu, tím větší sympatie pro Sobotku se zrodí. Už v povolebním zhudlařeném puči se to tak stalo a čím víc bude prezident vznik vlády komplikovat, tím víc na to také doplatí. Může ale použít taktiku „za dveřmi“ a snažit se svým vlivem prosadit u premiéra nějaké opravy vládní sestavy. 

Zeman není kamikaze 

O to ale prezidentovi nejde, nechce působit v zákulisí, nýbrž naopak právě hlavně na veřejnosti, před zraky lidí. Za hranu únosnosti však nepůjde a nějaké ústavní žalobě o tom, že maří vznik vlády, se nevystaví. Může si dát odstup a rezervu od některých ministrů, na tapetě je Zaorálek, může opět připomínat lustrační problém u StB registrovaného Babiše (z něhož už slevil), může se mu nezdát herec-ministr obrany, a protože je vynalézavý, může odhalit i nějaké další nedostatky některých ministrů. Není ale kamikaze, do politické propasti se nevrhne a své obstrukce sám omezí. 
	Už nynější hluk, který kolem jmenování vlády vyvolal, jeho sebestřednosti velmi lahodí. 
Chce „odbornost“ ministrů. To zní věrohodně a seriózně, ale nikdo, včetně něj, neví, co to ministerská odbornost má být a jak se pozná předem. Kdo si vzpomene na odbornost ministrů Zemanovy vlády, takového Tvrdíka, Grégra, Kavana, Bašty či Grosse, ví, že i pro zkušeného prognostika byla příští úspěšnost a odbornost jím vybraných ministrů spíš černou dírou než jasným bodem. 

Suďme až podle skutků 

Navržení ministři jsou ihned předmětem kritiky. Týká se jejich slabé či podezřelé nestrannosti, případně dřívější kariéry v KSČ nebo působnosti tam, kde stát nakupoval či platil předražené zakázky. Ekologického ministra napadají, že je ministr neekologický. Ekologického ministra už jsme měli a přišel nás dost draze – šlechtil šumavského brouka jako politický klacek až do vyhubení lesů a vytvářel ideologické zázemí pro chytráky, kteří si z domněle ekologické fotovoltaické elektřiny vybudovali ohromný mlýn na plnění vlastních kapes. Ekologičnost ministra ještě není ničeho zárukou, stejně jako jeho neekologičnost. A ministr exkomunista, to je houska na krámě všech vlád. 
	Prostě biblické pravidlo „podle skutků poznáte je“ platí i pro právě vzniklou vládu. Zejména když takřka polovina ministrů přichází do vlády bez jakékoliv politické minulosti a bez nějakého politického vzestupu zdola nahoru. Máme vládu, která vypadá, jako by vznikla po nějaké revoluci, kdy jsou možné prudké zvraty – třeba i z vinohradského jeviště na ministra války. 
	Co se z kritiky ministrů vyklube reálně, je stejně nejasná otázka jako to, co pojde z koaliční smlouvy. Ta je napsaná pečlivě, přesto někdy hodně obecně, čili tak, aby vágní výrazy vyhověly protichůdným představám koaličních partnerů. Není pochyb, že rozpory, v koaliční smlouvě literárně ošetřené, život vytlačí do popředí. Pak nastane druhá fáze politiky. Koaliční smlouvy se vždy cení jako literární dílo – po jejich slavnostním podepsání nastupuje život koalice, v němž jde existence koaliční smlouvy stranou. Vpředu jsou politické zápasy, půtky někdy vážné, častěji malicherné, jejichž smyslem je přetlačování koaličních partnerů. Bádat v koaličních smlouvách nemá velký smysl, je to jen text pro start, pro vyjádření vůle něco si spolu začít. Co to bude, to je vždy dost velké překvapení, ale koaliční smlouvy jsou od toho, aby platily jen relativně. 
	Jeden aspekt je na Sobotkově vznikající vládě nápadný. Byly obavy, že do české politiky pronikají příliš silně vlivy velkého kapitálu. 
V politickém zhroucení v minulém roce ty obavy hrály dost silnou roli. Dnes už nikdo žádné obavy mít nemusí. Hospodářský kapitál politiku přímo obsadil. Na vládu už nemá lobbistický vliv, nýbrž ji přímo spoluvytváří. Vzniklo silné politické spojení velkého kapitálu a sociální demokracie. 
	Kdo si myslí, že je to spojení nelogické a groteskní, mýlí se. Oba partneři mají společný zájem: silný autoritativní stát. Dojít k němu nakonec nemusí. Prezidentský zájemce o pozici autoritativního pána byl doufejme odstaven na vedlejší kolej, ale ducha takového státu můžeme z koaliční smlouvy vyčíst. Je to v zájmu obou stran. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Nabádal a peskoval. Máme čekat další projevy?
6.1.2014    Mladá fronta DNES    str. 09    Názory
    Karel Steigerwald        
Byl třetí v pořadí. Kalousek ho vyslal jako vůdce pravice. Kdo je ten vůdce, se ale teprve uvidí. V projevech to není. Karel Schwarzenberg včerejším vystoupením ukázal, jak by to vypadalo, kdyby ho občané za prezidenta zvolili. Oproti oběma letošním předchůdcům měl projev nejprezidentštější. 
	Ale každý sbormistr nabádá zpěváky: Nekoukejte do not, publikum má pak pocit, že tu nejste. Šéfovi TOP 09 to nikdo neřekl, tak se ztrácel v papírech. Ale je to jeho úspěšná knížecí image, spát, mumlat, zadrhávat. Obsah projevu byl dobrý. Řekl, že je to s námi zlé, ale také dobré. Že máme krásnou zem a pilné lidi, kteří však na všechno kašlou. 
To se od novoročních projevů čeká. Vynechal sebechválu, což je v letošní novoroční řadě novinka. 
	A do politiky vrátil zapomenuté slovo svoboda. Řekl, že se o ni musí každá generace starat svým způsobem. Nasadil metaforu o ohni dobré vůle a hrnku s kávou, kterou si na něm uvaříme. Je to metafora neopatrná, kdo zapaluje, musí sám hořet, říkal revoluční vrah Džeržinský, kterého Schwarzenberg pochopitelně neměl na mysli. Kennedy kdysi říkal, neptej se, co Amerika udělala pro tebe, nýbrž co tys udělal pro Ameriku. To je lákavější než hrnek na ohýnku. Ale ptát se Čechů, co udělali pro republiku? Nabídl jim havlovský „řád bytí“, ale to ty jedlíky mouky a tuku jen dožere. 

Kveteme, nekveteme 

Český politický kanál si na jeho projevu zgustne. My ostatní si pomyslíme: výsledný dojem jedna minus. Převažovala zadrhávající noblesa, už to je dnes cennost. Končil revoluční výzvou, pojďme do toho, ale neřekl ji z ulice, nýbrž ze salonu. 
Televize na něj připravena nebyla. Zmateně začala pozdě, už mluvil, a neuměla či nechtěla skončit. Už nemluvil, ale držela ho v obraze, jako by nevěděla, kde je vypínač. 
	Snad jeho úspěch nepoplete další lídry, aby nám také řekli, že krásná zem kvete i nekvete. K panoptikálnosti mívají čeští politici sklon. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Haiku Karla Steigerwalda
4.1.2014    Mladá fronta DNES    str. 10    Názory
    Karel Steigerwalda        
Vláda bude. Ale bude to vláda? 

Jednotliví ministři se vynořují kromě lačného Zaorálka jakoby neradi. 
Čeká je práce, hanba a pád, případně trestní oznámení – sice bezcenné, ale hanobící. Leda by to konečně jednou bylo jinak. 
	Až na výjimky je my laikové neznáme, tak uvidíme. Důležité je, jestli je prezident uzná za odborníky. Asi ano, podle Rusnokovy vlády soudě nemá vysoká kritéria a také mu nic jiného nezbývá. Přijme i ministra Babiše ze seznamu agentů i Zaorálka ze seznamu zrádců. 
	Před vládou stojí hlavně ty úkoly, které už tu byly a jsou tu už dlouho. Schodky rozpočtů a státní dluh. Reforma penzí, zdravotnictví a sociální sítě. Vláda tyto úkoly hodlá řešit jinak než její předchůdci. Nikdo zatím neví jak. Každého zajímá, kdy se na nich stejně jako ti předchůdci rozsype. Důvody k tomu lze vidět uvnitř té vlády. Jsou viditelnější než u minulé koalice, která se sypala tři roky. Zbylo po ní cenné dědictví: loňský schodek rozpočtu 80 miliard je úspěch. Nová vláda to za úspěch považovat nebude. Má jiná kritéria. 
	O pádu minulé koalice udělá Haiku extra seminář. Nové koalici se věnuje teď. 
Měla to být koalice KSČM a ČSSD. Byli si blízcí, měli pěkné preference a plány jako břitva. Voliči je nepotvrdili. Jako gesto, že tuto levolevou koalici nechtějí, vynesli do výšin ANO, aby mohla vzniknout koalice bez programu, která tudíž vznikla. Je protichůdnější než všechny dosavadní. Protože chce vládnout, shodla se. Vešli se do ní i lidovci. Sobotka spolkl jejich církevní restituce i Babišovy zmrzlé daně. Bělobrádek spolkl likvidaci lustračního zákona, Babiš zase Sobotkovu daňovou žravost vůči velkému i malému kapitálu. ČSSD slevila ze svého bojovného levičáctví, komunisti ji zkritizovali. Lidovci uhájili své lidovectví a antikomunismus, který Sobotka přijal. ANO se pohybuje na ploše „Já-šéf a ostatní partaje“. To je postoj, který hájí. Slabinou ANO je, že tam, kde Bárta dával obálky, nasadil šéf ANO své zaměstnance. 
Bárta s tím měl potíže, Babiš ne. Bárta v slavném protistátním a dost pomateném projevu líčil, jak stát zapřáhne do služeb své firmy. Babiš chce stát jako firmu přímo řídit. Prezidenta Zemana na tom zaujme ta vzývaná odbornost. Provoz takto dohodnutého neprogramu má přinést úspěch. Úkolem premiéra bude všechny ty protichůdné a spolknuté vlivy komandovat, sladit, dovést k nějakému závěru, podle kterého by se dalo vládnout. Poražená pravice říká, že to není možné, protože na to sama padla a porazila se. 
	Zakrátko bude vládní orchestr celý. Nastanou rozbory jednotlivců. My v Haiku je chválit nebudeme, máme jiné vidění světa a civilizační návyky. Nikdy nepochopíme, proč je státní dluh pozitivní a jak může zvyšovat blahobyt. Blahobyt dělají lidi sami, vládám navzdory. 
	V něčem jsou Češi instinktivními demokraty. Koalici s komunisty zamítli. Udělali to, protože Babišovo hnutí ANO omylem považovali za politickou stranu, navíc středově pravicovou. Krachl i Zemanův projekt osvíceného panovníka, táty deseti milionů. Po jeho výstřelcích už ho hájí snad jen přítel Pavel Kohout a jezevčík jeho choti Jeleny. 
Z panovníka sešlo, nadále tu máme kladeče věnců v mezích zákona a exhaltovaného karatele, který tu roli bude snášet stejně nerad jako předchůdci. 
	Bylo kdysi heslo: Chvalme všichni naši vládu, že zlevnila čalamádu. Jde zas do módy. Jak to souvisí, nevíme. Třeba na to přijdete vy. 

O autorovi| Karel Steigerwalda komentátora MF DNES
Foto popis| O autorovi| Karel Steigerwalda komentátora MF DNES
Foto popis|

Jeho práva
3.1.2014    Mladá fronta DNES    str. 10    Názory
    Karel Steigerwald        
Rath si vede dobře, brzy z něj bude druhý Kajínek 

Rozhodující není, zda byl dr. Rath ve vazbě déle, než směl, to je jen vedlejší spor na cestě k rozsudku. Rozhodne, jestli vynesený rozsudek bude v souladu s tím, co všechno nechaly orgány za dlouhou dobu vyšetřování uniknout či co samy veřejnosti sdělily. 

Kdyby se odehrál opačný příběh a David Rath by ve vazbě nebyl a uprchl, soudy by to také odskákaly na cti. 
Ptáků, kteří neskončili ve vazbě, nýbrž utekli do ciziny, je dost. 
	Ústavní soud je něco jako bůh. Přesto se nad jeho úradky pochybuje, třebaže se to nemá. Omezme se na dvě podotázky. Věděly soudy, které Ratha z vazby nepustily, o případu totéž, co o něco později ten ústavní? A věděl Ústavní soud při svém rozhodování všechno, co věděl vrchní soud? Vazba je vážné omezení svobody a využívá se příliš často a příliš lehce. Vyšetřování a soudní líčení probíhají zdlouhavě a těžce. Kdyby Ratha rychleji vyšetřili a soudní jednání bylo svižnější, nemusel mít Ústavní soud názor, že Rath sedí zbytečně dlouho a trpí jeho práva. Ale kritizovat rychlost vyšetřování a jednání soudů je skoro nemožné – vždy vám orgány vysvětlí, že to tak muselo být, protože to žádá spravedlnost, zákon a práva lidí. 
	Rath je slavná, efektní a vlivná figura. O jeho práva se zajímá každý a brzy už z něj bude druhý Kajínek. On sám to umí s veřejností všeho druhu dobře hrát. Orgány policejní i soudní to s veřejností hrají mnohem hůř. Ať už Rath bude usvědčen, či osvobozen pro nevinu či nedostatek důkazů, jeho věhlas ve společnosti se stěží změní: mnoho lidí věří, že Rath je stejně jako Kajínek oběť. Odsuzující rozsudek tu víru jen potvrdí a zvětší. Vzniknou iniciativy Pusťte Ratha. Sama spravedlnost, která má v lidech vyvolávat jistotu, že zákon platí a pachatelé jsou trestáni, dostane v každém případě na frak. Rozpaky soudů, měl-li ten chlapík sedět, či nesedět ve vazbě, nedůvěru v soudnictví posilují. Mohly by se také vykládat opačně – jako dokonalost soudního jednání. 
Tuto cestu si veřejnost nezvolí, třebaže argument Ústavního soudu je silný: byla porušena práva na osobní svobodu, soudní ochranu a spravedlivý proces. 
	Rath by mohl být i odškodněn, aby jeho poškozená práva dostala náplast. Je to rytíř, odškodnění nevezme. To je další krok k rathovské legendě. Po všech informacích, které o Rathově případu pronikly na veřejnost, je obtížné věřit v jeho nevinu. Kdyby ji ale soud shledal, a věřme, že je to soud spravedlivý, dostal by celý systém spravedlnosti zdrcující ránu. 
Rozhodující není, zda byl ve vazbě déle, než směl, to je jen vedlejší spor na cestě k rozsudku. Rozhodující je, jestli vynesený rozsudek bude v souladu s tím, co všechno nechaly orgány za tu dlouhou dobu vyšetřování uniknout oklikou či co samy veřejnosti sdělily. 
	O Rathově případu tedy víme, že politik měl miliony neznámého původu, že ho s miliony chytili, že do telefonu mluvil se společníky o tom, co je to za miliony. Víme nyní také, že byla poškozena jeho práva na osobní svobodu a na spravedlivý proces. Veřejnost dostala náročný úkol: stmelit tyto informace ve snesitelný obraz spravedlnosti. 

Jen aby pan doktor nebyl poškozen 

Spravedlnost se odjakživa kývala – na chudáka vzala hůl, na pána rukavičky. Kolik nevinných se vrátilo z vazby s hrůznými zážitky? Kde našli zastání ve věci křivd? Na okresní nespravedlnosti naráží média každou chvíli – neznámí lidé trpí jako za stara, známé osobnosti smyčkami zákona kloužou, jako by tu staré časy pořád byly. Pán naschvál přejel Vietnamku, ujel, byl opilý, kdekdo to viděl – ale jezdí pořád, jeho případ se vleče, asi aby nebyla dotčena jeho práva na spravedlivý proces. 
Podobně ohleduplná péče je věnována dr. Rathovi. Rukavičky zákona jeho činy jemně mnou, aby k poškození Ratha nedošlo. Ústavní soud apeluje na to, aby vazba netrvala déle, než je nezbytně nutné, a aby soudy tento významný zásah do práva na osobní svobodu řádně přezkoumávaly. 
	To je jistě správně, každý se má dočkat ochrany zákona až do vynesení rozsudku, kdy se obžalovaný změní v odsouzeného či osvobozeného. Čím si tuto jemnost právě dr. Rath vysloužil, není žádná záhada: byl hejtmanem, poslancem, slavným populistou a přítelem neméně slavných socialistů. Do vazby se dávají lidé se stejnou benevolencí, s jakou se schvalují telefonní odposlechy. Dát ho do tepláků, on tam změkne, je častý vyšetřovací nástroj. Neméně časté je: Napíchneme ho a počkáme, co na sebe vykváká. 
	Tak vidíte, že tu staré časy pořád melou. Signálů o tom je dost a dost. Nyní si těchto moresů povšiml i Ústavní soud. Bohužel se tak nestalo v případě pana Neznámého z bezvýznamné vesnice, nýbrž veleznámého dr. Ratha. Stejně k Rathovi jako ke všem, to by mělo být železným zákonem činitelů i orgánů. Být neobvykle přepečlivý k právům hejtmana – není už to svého druhu korupce? Nebo se jen tak páni hladí po pomazaných hlavách? 
	Jedna špatně uvalená vazba, a kolik to přináší otázek. Pro spravedlnost hotový hodokvas rozjímání. Pište si: Co je dovoleno Rathovi, není dovoleno vám. Zákon přitom platí. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Kusejr, tunel Blanka a nový rok
28.12.2013    Mladá fronta DNES    str. 10    Názory
    Karel Steigerwald        
Haiku Karla Steigerwalda komentátora MF DNES 

Kocourkovští chytali světlo a nosili ho v pytlích do budovy, ve které zapomněli udělat okna. Idea to byla správná, jen v domě bylo dál tma. 
	Tunel Blanka je překonal. Stal se největším intelektuálním výkonem končícího roku. Zmizel. Přesto s námi bude i rok příští. Neexistence tunelu Blanka je formou jeho existence. Staví se léta, stál mnoho miliard a najednou neexistuje. Předtím, ještě nedávno, existoval. Už do něj lezli i lidi. A teď není. Nebyl povolen, není, a tak ho zatarasili. Kocourkovští by pukli závistí, tohle nevynalezli. 
Věc bude řešit soud. Podle lejster zjistí, jestli tunel je, nebo není. Až to zjistí, bude to už jedno. Kde tunel byl a kde nebyl, nikdo už si nevzpomene. Jen pár pamětníků se bude hádat. 
	Spisovatel Ivan Vyskočil napsal povídku o Kusejrovi. Kusejr byl velký talent, uměl o problémech mluvit tak, že zmizely. Čím víc mluvil, tím víc všeho, o čem šla řeč, ubývalo, až to nebylo. 
	Příští rok by mohl být Kusejr nasazen na tunel Blanka. Pohovořil by o něm a tunel by se rozplynul. Bylo by po starosti, co s tunelem, který není, ačkoliv ze země zeje díra. Kusejr bohužel zasáhnout nemůže. Jednou se Kusejra zeptali na Kusejra, on se ochotně rozhovořil, a než ho zastavili, zmizel stejně plynule jako problémy, o nichž hovoříval předtím. Je to jen a jen Kusejrova vina, že máme tunel Blanka, který nemáme. 
	Pro politický svět je to nadlidský úkol. Zmizení tunelu nemusí být jediné. Když se proberou lejstra jiných podniků, předmětů či institucí, může vyjít najevo, že ani ty neexistují. Doposud jsme čelili opačnému procesu – zdvojování. Máme vedle sebe dva policejní prezidenty, oba platí. Hrozí, když se Rusnok s pomocí prezidenta nepustí futra, že budeme mít naráz dvě vlády. Ale se zdvojováním žít umíme. S mizením je to horší. 
	Na kahánku má Senát. Vznikl na základě prováděcího předpisu B 1234 XC, který byl ale dočasně zrušen nařízením MC 256897 týden před vznikem Senátu České republiky. Senát je logicky neplatný od počátku, protože nevznikl. Nikomu se nechce to řešit. Nikdo nemá odvahu říci senátorům, že nejsou. Kusejr by si poradil. Pár projevů a bylo by po Senátu. Odřečnil by i jednoho nebo oba policejní prezidenty. 
Zbyly by po nich jen čepice a pistole. 
Ani Senátem ČR to nemusí končit. Neplatná je i sama Ústava ČR. Napsali ji na neschválený papír, který podle zákona 458 Sbírky k psaní ústavy určen nebyl, protože žloutne. K podpisům byl použit chatrný inkoust, jenž vyčichl. Dnes je ústava na špatném papíře bez podpisů. Z dálky připomíná vybledlý účet bez hostinského. Písmena nezřetelná, čísla rozmazaná. V komnatě ústavy bledé šero, žárovka podle Evropské unie. Každý z ústavy vyčte, co sám vidí či chce. Vidět není nic. Kusejr by tu ústavu slupl za minutu. 
	Celý tunel netunel je úplná malichernost. Když vylezete na Říp a rozhlédnete se, pod příkrovem inverze je prý republika Čechů. Není. Sami Češi kdysi dávno vznikli neplatnou recepturou. Logicky tedy neexistují. To bude nervák, než se s tím politická reprezentace vyrovná. Příští rok to nestihne. 
Leda by se tunel Blanka dostavěl a ty právní a soudní kocourkovštiny by se dopidlaly k cíli dodatečně. A ten, kdo stavbu zastavil, šel by do vězení za trestný čin šíření kocourkovštiny. Pak by nastal pěkný nový rok. Ale nebude to tak.

Já, prezident
27.12.2013    Mladá fronta DNES    str. 12    Názory
    Karel Steigerwald        
Staronová tradice: chval se, ale neříkej nic 

Určitá neurčitost prezidentova projevu je ve skutečnosti výhodou, nikoliv nedostatkem. Nevzniknou větší polemiky či námitky a kritiky. O politické či hospodářské krizi, o krizi duchovní nemluvě, jsme se nic nedozvěděli, není proto co kritizovat. 

Pan prezident správně zvolil datum obvyklého prezidentského projevu. Vymezil se tak proti Klementu Gottwaldovi a jeho prvnímu lednu a zároveň se přiblížil k TGM. Zajímavě také zvolil linii svého projevu. Témata státní, politická i mezinárodní (až na vztah k EU, který je vyjádřen vlajkou na Hradě) nechal stranou a soustředil se na sebe. 
	Splnil bezmála všech pět slibů, které dal všem voličům. Podařilo se mu nevyhlásit amnestii a milosti, až na výjimky, předal ministerstvu spravedlnosti. Šťouralové by řekli, že dát milost má být posvěceno aurou prezidenta, nikoliv aurou úředníků z ministerstva. 
Připomněl, že nedal milost nikomu, kdo zabil svého otce, ani cyklistům. Mohl uvést další příklady, kdy také nedal milost. 
Skromně zůstal u jednoho. Nerad by se chlubil cizím peřím a připomněl také význam osobní odpovědnosti. Podle ústavy je prezident osobně neodpovědný, ale Miloš Zeman se tím nenechá zabrzdit, odpovědnost bere. Pochválil svůj fond na podporu republiky, kde se příspěvky a dary slétají stále častěji. 
Ví, že to nic nevyřeší, ale přece jen... Jde o analogii fondu na podporu a rozvoj republiky. Každý se dovtípí, že ten fond zřídil on. Dává tam třetinu platu. 
	Chtěl být prezidentem sjednotitelem – a povedlo se. Sjednotil všechny občany krom těch, kteří se nesjednotili. Ale ti patří k hrstce, které uniklo, že prezidentské volby už dávno skončily. Zklamal však v problematice kouření. Kouří dál. S jinými neřestmi se tentokrát nesvěřil. 
	Pochválil zato své rozhodnutí jmenovat vládu odborníků pana Rusnoka. Všichni ministři tam jsou skuteční odborníci, ten na dopravu, jiný na průmysl či kulturu. Tu ale nezmínil. Skoro se zdálo, že příštího odchodu pana Rusnoka a jeho odborníků lituje. Kdo ví, co po nich přijde za plevel. Nepřímo pochválil i zvýšení státního dluhu, které Rusnok do rozpočtu vložil. Je to jistě dobrý startovní blok pro běžce příští vlády, která má v zájmu rozvoje republiky připraveno mnohem víc dluhů, než si troufli Rusnokovi opatrníci. 
	Vcelku se prezidentovi podařil projev, v němž byly všechny jeho úspěchy i drobné neúspěchy (viz kouření) pěkně vyvážené. 
Vše důležité o sobě řekl v relativně krátkém čase, na státníka neobvyklém. Mohl o sobě mluvit dvakrát či třikrát delší dobu a stále by bylo co říci. 

Titěrné mušky na pěkném obraze 

Možná vznikne polemika, že prezidentův projev k národu, ať už v lednu, nebo v prosinci, či jindy, by měl obsahovat spíše témata nám všem společná. Že na chválu si má i prezident počkat z jiných úst. Někdo bude uvádět, že prezident nepromluvil o politické situaci, v níž republika je. Také nezhodnotil vývoj hospodářství či stav kulturního života. I vztah k EU charakterizoval především vlajkou, což je přec jen nakonec jen tyč a látka s hvězdičkami. 
	Mohly by přijít třeba i námitky další. Že se vyhnul celé řadě vlastních problematických činů a projevů, o kterých šťouralové říkají, že jsou „na hraně“ ústavnosti. Ani úspěchy Rusnokovy vlády blíže nepojmenoval. Byl by to úkol obtížný, ale prezident se o něj měl pokusit. Lidé si z celého Rusnoka zatím pamatují jen velkorysé rozdávání odměn vládním činitelům, jejichž úkoly byly jen udržovací. Ani o zvláštnosti a nesrozumitelnosti vztahů Hradu a Lidového domu jsme se nedozvěděli nic. Ale to vše jsou jen titěrné mušky na pěkném obraze prvního roku panování státníka. 
	Určitá neurčitost prezidentova projevu je ve skutečnosti výhodou, nikoliv nedostatkem. 
Nevzniknou žádné větší polemiky či námitky a kritiky. O politické či hospodářské krizi, o krizi duchovní nemluvě, jsme se nic nedozvěděli, není proto co kritizovat. Ani k poznámkám o nejnovější politické situaci se prezident strhnout nedal. Natož aby řekl, co nás asi čeká. Snad jen naznačil, že i to vyřeší správně. Projev přispěje k uklidnění a rozjasnění nejasné situace. Kritik a polemik jsou lidé přesyceni, je čas chvály. Té se lidem dostalo dost a dost. Máme v čele prezidenta úspěchů a to je v bouřlivém období, které nás čeká, hodně. 
	Správné také je, že se pan prezident nedal strhnout k nadávkám. Slova jako hnůj či idioti nepadla. A přitom – lidí, kteří by si takové odborné označení zasloužili, je mezi námi stále dost. Lze to chápat jako jakousi vánoční amnestii. Prezident se zavázal, že výjimečně neřekne blbcům, že jsou blbci. V tom následuji, pane redaktore, pokud víte, o koho se jedná, jistého Krista, který byl také odborníkem, řekl by. Optimisté mohou prezidentův projev chápat také jako velký slib a závazek – příští rok přestanu kouřit, začnu tabák jen žvýkat , což mi lékaři nezakázali. A to je velký úkol. Příští projev by mohl být na strhující téma: jak jsem dožvýkal. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Plýtvání ekoministerstva: zájem o ptáky a bobry
20.12.2013    Mladá fronta DNES    str. 10    Názory
    Karel Steigerwald        
Ministerstvo životního prostředí objednalo krom jiného propagačního ekosmetí (propisky, pastelky, deštníky, nálepky) také kalhotky s bobrem či s ptákem. Očekává od toho mírně přisprostlého spodního prádla intenzivnější a atraktivnější zájem lidí o přírodu. Kdo ví, čemu se říká bobr a pták, vysměje se ministerstvu. Zájem o prádlo budou mít lidé, kteří mají zájem o činnost těmi dvěma symboly označovanou. Ta sice také pochází z přírody, ale žádný ministr ji podporovat nemusí. Lidé se o ni zajímají sami od sebe, bez ministrů. Ba naopak, podpora ministrů by mohla znamenat, že by se jim ta činnost ptáka s bobrem mohla znechutit. To by mělo špatný vliv na množství voličů.
	Těch pár set tisíc je pěkný příklad nesmyslného vyhazování veřejných peněz. Pro Babišovu stranu to musí být chutné sousto. Doufejme, že na výrobu kalhotek s těmi dvěma symboly skočí, ale že ho to neuspokojí. Obdobných nejapností produkuje stát řadu bezmála nekonečnou. Zarazit mu tyto kuriózní plýtvací orgie sice schodek rozpočtu nevyřeší, ale voliči budou o chlup méně naštvaní. Starosti s bobrem a ptákem si vyřeší rádi za své, s láskou a bez ministrů.

Pád koalice?
19.12.2013    Mladá fronta DNES    str. 10    Názory
    Karel Steigerwald        
Místo Bělobrádka by dostali Okamuru i s komunisty 

Je to detektivka: Co za tím je, že lidovci trvají na křesle zemědělského ministra i za cenu pádu ještě nevzniklé koalice? Ale platí i otázka obrácená: Co za tím je, že ČSSD a ANO trvají na tom, aby sporné křeslo měli socialisté za stejnou cenu? 

Tak už jsou tedy nože venku. Proč je vytáhli právě kvůli ministerstvu zemědělství, o tom nechce Bělobrádek ani spekulovat. Říká jen: Argumenty proti mi nedali. Má pravdu, argumenty, které řekly ČSSD i ANO, jsou ošidné. Platí i pro ně. 
	Spekulovat se skutečně nemá. Nabízí se ale vztah k církevním restitucím, pan Mládek už to propíchl. Lidovci s křeslem ministra zemědělství rozdají prý církvím víc, než říká zákon. Bělobrádek oponuje, že by mohl říci totéž. ČSSD na zemědělství restituce naopak zdusí a bez ohledu na zákon umoří v obstrukcích. Jako by restituční zákon a případný soudní přezkum platily mnohem méně než dlouhé prsty strany, která to ministerstvo obsadí. Tak to říkají v ČSSD. 
	Sbližování ČSSD, strany pracujícího lidu s velkopodnikatelským hnutím ANO je přirozené. Velký kapitál vždy hledá přímou cestu k sociální demokracii. Vyhovuje mu centralistická vláda, pokud má pro potřeby velkých podniků pochopení. A to Sobotka prokazuje stále silněji. O zemědělství zájem ČSSD neměla, nyní ho má. Babiš ji za to pochválil. Přehlédl temné vlivy ČSSD na totéž ministerstvo a na pozemkový fond za časů, kdy se příliš nezkoumaly podivné prodeje státních pozemků, na nichž kupující vydělali tisícinásobky. 
	Jedno je nepochybné: v koalici vznikla subkoalice dvou velkých proti jednomu malému. 
Pro malého je to neblahá zpráva. I když se teď dohodneme, jak to půjde dál? Na obzoru jsou další příležitostné subkoalice k nejrůznějším tématům: s Okamurou, s komunisty, s oběma. Bez lidovců. 
	Je to detektivka. Co za tím je, že lidovci tak umanutě trvají na křesle zemědělského ministra i za cenu pádu ještě nevzniklé koalice? Ale platí i otázka obrácená: Co za tím je, že ČSSD a ANO tak umanutě trvají na tom, aby sporné křeslo měli socialisté za stejnou cenu? To je právě terén pro spekulace, jichž se nakonec dopustí každý, politici i voliči. 
Rozluštění této detektivky přinese až budoucnost. 
Stejně jako odpověď na otázku, proč ČSSD pouští ministerstvo práce a sociálních věcí, když je to jejich vlajková loď? A proč zemědělství chtějí právě lidovci? Babiš to hodnotí rázně: jsou tím posedlí z politických důvodů. Budiž, ale ANO a ČSSD jim to ministerstvo nechce dát – z jakých důvodů? Zase z politických. Buďte velkorysý, říkají ti dva velcí tomu malému. Buďte velkorysí vy, říká ten malý. Konec koalice, která ještě nevznikla, se přiblížil, i když o něm nejednají. 

O co hrají Sobotka s Babišem? 

Nóbl by bylo, kdyby celá trojkoalice uznala, že ovlivňovat restituce církevního majetku rejdy na pozemkovém úřadě (ať už směrem nahoru, nebo k nule) není možné. 
Zákon je zákon, soud je soud a koalice vzniká, aby to střežila. K naší nynější bídě patří, že by se takovému ujištění každý smál. Panují u nás jiné poměry. Obrovské majetky, které vznikly dnes zapomenutým či prominutým šmrdolením se kolem pozemkového úřadu v minulosti, stvrzují každé podezření, že tomu zas tak může být. Ať už to padá na KDU-ČSL, na ANO, nebo na ČSSD. 
	Lidovci tedy možná odejdou. Že by pak, po tom všem, podporovali dvoukoalici z opozičních lavic, není pravděpodobné. Úspěchu dvoukoalice by si nelízli, zato její maléry by odskákali s ní. Ostatně jejich podporu by už vláda nepotřebovala, na startovní čáře klečí v blocích Okamurův Úsvit, neřkuli komunisti. Zažili jsme už dost koaličních mezaliancí, žádná další nás nepřekvapí. Vždyť i ten Kalousek do toho chtěl kdysi jít s KSČM. Je ale výhodné směnit ministerstvo zemědělství za Okamuru, neřkuli za vachrlaté komunisty? O co cenného tedy tandem Sobotka – Babiš hraje? 
	Mnohé naznačuje, že o vystrnadění lidovců z vládní koalice jde od začátku. Už to, že jednali dva velcí a malého nechali čekat, byl dost razantní popud k nedůvěře KDU-ČSL. To ji chtěli Bělobrádkovi od začátku naočkovat? S Okamurou by nebyly takové potíže, je náchylný k servilitě, lustrák je mu ukradený, komunisti taky, nic nechce, jen pár nesmyslných a neškodných referend. Krom referenda o rozpuštění KSČM, přirozeně. 
	Poslední spekulace: Chvíle rozkladu koalice je tedy zde. A ještě je možné obvinit z toho KDU-ČSL. Chtěli ti zabedněnci zemědělství, ačkoliv jsme jim ustupovali a nabízeli hory i s doly. 
	Ale možná, že u lidovců zvítězí odvěké nutkání být u toho a couvnou oni. Vezmou, co jim nabídli, však jsou to také pěkné kousky. Nastane pak prázdný optimismus nové vlády, která rovnýma nohama vstoupí do starých koaličních konfliktů. Všimněte si, program se sjednal lehce. Sjednání křesel hodně drhne. Z toho vidíte, co platí. Slova ne, křesla ano. Ale nezoufejme, dveře jsou stále ještě otevřeny. Jenže vedou kamkoliv. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Změnu nečekejte
16.12.2013    Mladá fronta DNES    str. 10    Názory
    Karel Steigerwald        
Polistopadové vlády nám víc škodily, než prospívaly 

Nechci nikomu brát radost z nové vlády. O to větší bude rozčarování pak. Od voleb nic nového nenastalo, politici jednají stejně, jak je zvykem. Jak spolu v budoucnu můžou ČSSD a ANO vládnout, je záhadou. Už teď mají vzájemné znechucení kryté koaličním optimismem. 

Klasický lidovecký postoj: „Chybí tam dost podstatných věcí. Je to jen návrh, ještě musíme projednat sporné body. Ale v tom textu, který je teď připraven, je drtivá většina zásadních věcí, které jsme chtěli prosadit. Je to velmi dobře vyjednané, vyjednávací tým odvedl dobrou práci,“ líčí situaci předseda Bělobrádek. Kdo tomu vyjádření příliš nerozumí, najde tyto klasické věty už v repertoáru mistra lidovecké dvojznačnosti Josefa Luxe. Vynálezcem tohoto vidění světa je ale chytrá horákyně z pohádky Boženy Němcové. Nahá, oblečená, pěšky, na koni. Dnes bychom přidali moderní: žena a přitom je to muž. 
	Takto se odjakživa vyjadřuje lidovecký souhlas s něčím, čeho mají být částí. Dnes tak vyjadřují souhlas s koaliční smlouvou. Důležitým prvkem toho souhlasu je třetí ministerstvo, jímž má být zemědělství, a pokud jím bude, mohou prý být ta ministerstva jen dvě. Je svým způsobem fascinující, jak některé hodnoty přetrvávají v KDU-ČSL po celé generace. Lidovci mají nejen tuto hodnotu, jako chvályhodný příklad uveďme trvalý odpor ke komunismu a chuť hájit mravní obsah lustračního zákona, který je pro většinu dnešních politiků už jen bezobsažným cárem papíru. 
	Koaliční jednota vzniká relativně lehce a s rychlostí, která je úměrná potřebám státu bez vedení. Je to ovšem jednota nesmírně riskantní, což ale není novinka, nýbrž obvyklá kvalita našich koalic. A je to kvalita záporná, kvůli ní ty koalice nemají úspěch a často se rozpadají. Ohromný koláč času od vzniku České republiky spotřebovalo vládnutí na smlouvání koaličních jednot, na jejich zničující spory a závěrečné trapné rozklady. Místo aby se vládlo, útočí se, handrkuje se, intrikuje se, vzduchem přelétají sprosťárny, lži a populistická lákadla. Koalice se rozpadají, protože nevznikají ze společné potřeby stát spravovat, nýbrž z čirého zoufalství, že nic jiného, co by vládlo, není k dispozici. Teď prožíváme kratičký čas mezi válkami. Ty vypuknou ihned po schválení vlády. Je zarážející, že tento trvale kritický stav české politiky nikoho nezneklidňuje a nevyvolává tlak na opravy ústavních zákonů a zvyklostí. Krizovost se už bere jako obvyklý normál. I dnes všichni dychtí po tom, aby tu byla nová vláda, aby už ti Zemanovi samozvanci odešli a nastal čas panování demokratických mandátů. Nikdo neřekne: Pánové a dámy, to, co sestavujete, je třaskavina, která vám brzy vybuchne v rukou. Už teď jste si přidali do rozpočtu dalších nekrytých dvacet miliard nad ten dluh, který vám přidal Rusnok, a děláte, že o třaskavinu nejde. To, co v koalici spojujete, je nespojitelné. Předstíráte (a asi tomu i věříte), že jste mistři kompromisů a mistři dohod o spolupráci. Ale jste jen mistři zastírání a odkladů. To jsou zdroje vašich příštích rozporů, které vás (jako mnohokrát koalice před vámi) odvedou od vládnutí k politické gerile. 

Přijde rozčarování 

Nechci nikomu brát radost z nové vlády. Natož radost ze změn, které republiku zlepší. 
O to větší bude rozčarování pak. Od voleb až k této chvíli nic nového nenastalo. Politici postupují stejně, jako vždy postupovali. Jak spolu v budoucnu můžou v souladu vládnout ČSSD a ANO, je záhada. Už teď mají vzájemné znechucení, kryté hlučným koaličním optimismem. To není nic nového. Že mezi nimi poletuje kladně-záporný elektron malé politické strany, také není nic nového. Když tu lidovci chvíli nebyli, zaskočily za ně VV, předtím zelení. Model je to stále stejný a nikdo ho politickým stranám nemůže vyčítat. Ani těm ústavní pořádek jiné chování nenabízí. Po krátké polistopadové euforii, která založila první obrysy republiky (a dobře, žijeme z nich dodnes, i když je také už nenávidíme), vznikají jen vlády z dílny té horákyně. Jsou pravolevé, hornodolní, naráz hot a čehý, čili stojí na místě a škodí víc, než prospívají. Politici se v těchto poměrech naučili chovat a žít. Ke změně hřiště a pravidel je nedonutí snad nic. Ke změně politiky a vzdutí voličských mas to přivedli zatím jen komunisti, a to měli k dispozici své fantazmagorické představy o společnosti, svou katastrofální ekonomickou teorii, smysl pro okázalou krutost a čtyřicet let času, než voličské masy tak silně rozzuřili. Dnes pod clonou politiky žije celkem schopný a přičinlivý národ. Jak řekl kdysi na sjezdu spisovatelů Ludvík Vaculík, vše dobré, co v této zemi za dvacet let vzniklo, dokázali si lidi vytrucovat na vládě a proti vládě. V takové situaci nyní jsme. 
	Koalice vznikají a blázni se radují. Možná si někdo řekne, proč tu novou vládu očerňuji, ještě než vznikla. Je k tomu jediný důvod: co vzniká, je natolik nesourodé, že to fungovat nemůže. Je tu koaliční smlouva, pěkné literární dílo. Psát ji nemuseli, stačilo by nůžkami vystříhat z jiných koaličních smluv pasáže a slepit je v novou iluzi. Však ta koalice je také tak slepená. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Haiku Karla Steigerwalda
14.12.2013    Mladá fronta DNES    str. 10    Názory
    Karel Steigerwalda        
Rodí se vláda státní 

Cimrman se zeptal: Na čem pracujete, doktore Čechove? Čechov odpověděl: Píši Dvě sestry. Cimrman se usmál: A není to málo, Antone Pavloviči? A geniální hra Tři sestry byla na světě. 
	Bělobrádek Cimrmanovu radu opakoval. Ne dva. Tři ministry chci, pánové. 
Vznik geniální koalice to ale nezaručuje, spíš naopak. Koalice kvůli těm třem ministrům nemusí vzniknout. 
	Lidovci byli vždy mistři v maximalizaci svého skrovného koaličního postavení. Jejich politické výkony připomínaly práci na páce – malou silou hrstky poslanců zvedají obrovské pyramidální kvádry. Říká se tomu jazýček na váze a je to letitý nedostatek politického systému, který jazýčkům přeje nezaslouženě velkou moc. Lidovci by byli hloupí, kdyby toho nevyužívali. 
	Babiš jim třetí ministerstvo dá, ale jedině z podílu ČSSD. Pak s tím nebude mít problém. Sobotka nedá nic. Leda by Babiš dal. Může být taky vláda dvoučlenná. Babiš by do toho šel. Lidovci také. 
Některé teorie říkají, že to ANO žene k předčasným volbám, které by je posílily. Jisté to ale není. Nedá se spočítat, kam by se hněv voličů napřel. 
	Na čáře čekají komunisti i Okamura. Koalici dvou stran by podpořili – za něco pochopitelně. Což je, pokud lidovci necouvnou, asi nejpravděpodobnější výsledek cimrmanovského sporu o křesla. Pro obě velké strany to výhodné není. Vyděrače člena vlády Bělobrádka, korigovaného tím členstvím, by nahradili vyděrači Filip nebo Okamura, oba mimo vládu, bez vládní korekce, ale s o to větší chutí. 
	Nad třetím křeslem se tedy ještě pobavíme. Půjde o to, kdo koho zkrotí. Zatím všichni blufují, že koalice být nemusí. 
Levice má náskok – ve spřátelené KSČM, kterou z pochopitelných důvodů zatím do vlády nebere, ale v nouzi... 
ANO takovou podporu nemá. Dělá, že je středopravé. Přesto jsou pro ně obě pravicové strany sídlem ďáblů. Ale má jinou kartu: když to dobře sehraje, další mimořádné volby poškodí ČSSD, zatímco ANO posílí. Nebo také ne... 
	Místo zábavy, kterou tvorba nesourodých koalic přináší, měli bychom začít studovat, jaká vláda se na obzoru rýsuje. Pokud se tedy rýsuje. Z hlediska Sobotky je to vláda levicová. 
Základní rys: vláda zvýší rozdávání darů lidem. Koaliční smlouva toho obsahuje plné koše – všeho všem. Ráj bude. 
	Z hlediska Babiše to bude vláda opačná: nezvýší daně, stát se zmenší a bude spořit, aby daně zvyšovat nemusel. Šetrný stát pomůže zvýšit blahobyt lidí. Hurá! 
	Z hlediska Bělobrádka to bude vláda buďto levá, nebo pravá, podle toho, kdo dá třetí křeslo. S takovými titěrnostmi, jako je politika pravá a levá, se lidovci vždy dovedli vypořádat. Mají politiku svou, lidoveckou. Když to vše nespojitelné spojíte dohromady, jaká vznikne vláda? Pravolevá? Ne. Středová? 
Ne. Levopravá? Ne. 
	Vznikne vláda státní. Všichni koaličníci mají společné jedno – posílit moc státu. Rozšířit oblasti života lidí, do nichž stát zasahuje. Veřejnost je tomu nakloněna. Je stižena představou, že zlořády odstraní silná ruka vlády. Je to omyl, který se občanům nevyplatí. 
	Dočkají se vlády, která zvýší dluhy, míru plýtvavosti i chaosu vládního poroučení. A závěrečného zvyšování daní, což je čin každé bezradné vlády. Jde jen o to, jak rychle bude ta státní vláda konat. 

O autorovi| Karel Steigerwalda komentátora MF DNES
Foto popis| O autorovi| Karel Steigerwalda komentátora MF DNES
Foto popis|

Je téměř hotovo
9.12.2013    Mladá fronta DNES    str. 11    Názory
    Karel Steigerwald        
Není. To si jen Bohuslav Sobotka zlepšuje náladu.
	Říká, že se téměř vše ve vládní koalici dohodlo, až na daně a část zdravotnictví. Ale právě daně s částí zdravotnictví váží třikrát tolik než ono „téměř vše“.
	Zatím je nakresleno, říká Sobotka, odpouštění a výdaje, to jest ta lehčí část.
Těžší část, příjmy, které to nahradí, dohodnuta není. Sobotkova idea zdanit podniky, banky a vyšší příjmy je ten druhý konec, který má nahradit pokles příjmů. Jako by nešlo o koalici, ale o družstva, která proti sobě tahají za dva konce téže pokrývky. A to jsou ta družstva tři! Co tady slevíte, musíte jinde přirazit – a naopak. Zima je na hlavu nebo na nohy, ale řešení té krátké pokrývky je třeba prodat jako úspěch. Bitvy běží v oboru třiceti korun, šedesáti korun, nákupu židlí, zdanění manželů a v jiných okrajových oborech. Bojuje se v pásmech DPH. Budou dvě, či tři? Složitost se vždy vyplácí.
	Kdo zná objem státního rozpočtu a výši každoročního dluhu (příští rok stoupne), řekne si, aha, to je moc pěkné, že si opatřují třicetikorunová hesla na plakáty, ale kdy budou řešit státní rozpočet a státní dluh?
	Asi nikdy, rozpočet příštího roku nebudou, řekl Babiš, ani číst, není na to čas. Vyseknou ho jen od oka.
	Není vážnější zákon, než je státní rozpočet. Schválit ho bez čtení znamená, ano, že stát je už téměř hotov. Rozuměj, na nule.

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

O vládě
5.12.2013    Mladá fronta DNES    str. 14    Názory
    Karel Steigerwald        
Ano, dát stát do pořádku, ale takto asi ne 

Sobotka navrhuje poměr 8 : 7 : 2. Souhlasí s ním jen ČSSD. Vynese to sedmnáct ministrů. Jemněji to lze rozdělit zvýšením na osmnáct. Půl ministra pro ANO, půl pro lidovce. 
Bylo by to spravedlivé, ale ministři se zatím půlit nedají. Čili je jich potřeba asi dvacet. 

Každý by asi chtěl být tou muškou, která na Hradě vyslechla, co si tam dnes prezident a kandidát na premiéra říkali. Válka mezi Sobotkou a Haškem, potažmo Hradem, neskončila. Bojovníci číhají v zákopech, odkud občas vyletí granát. Jeden má podobu zprávy, že prezident neschválí Zaorálka jako ministra zahraničí. Vypouští ji jako testovací balonek síly blízké Hradu, což se vždy říká, když se má říkat Hrad. 
	Zaorálek je čelný pachatel z údajného seznamu Zemanových zrádců při jeho kandidatuře na prezidenta v roce 2003. Zeman ho zkusí od ministerstva zahraničí odklonit. Zkusí to chytře. Když to nevyjde, řekne, že nic takového nebylo. Sobotka je ochotný za Zaorálka bojovat a má silnější zbraně než Zeman. Sám je na Zemanově seznamu, ale nyní po pádu Haška je v pozici vítěze. 

Jak poštvat všechny proti sobě 

Zeman je oslabený i debaklem strany Svědků Zemanových ve volbách. Jeho prezidentské moresy jej oslabují i u voličů. Boj proti Zaorálkovi mu vítězství přinést nemůže, jen další ztrátu. Ale má rozum, brzy couvne a nechá Zaorálka na pokoji. Tak se divoký Zaorálek z problému prezidenta stane problémem Sobotky a celé příští vlády i celé republiky. Zemanovy teorie, že bude sjednotitelem, už padly. Leda by myslel sjednotitelem všech proti němu. 
Předsedou vlády by stejně nejraději jmenoval sebe. Ale ví, že to nejde. Přesto chce být jako politik bez spojenců. Pozici prezidenta to oslabuje, což je v případě Zemanových vysokých ambicí a ctižádosti příznivý jev. 
	Jmenovat Sobotku bude. Dělá drahoty, ačkoliv jiná varianta se nenabízí. Pověřil ho průzkumnou činností (což je objev Václava Havla), ačkoliv jej mohl jmenovat hned. Ale Zaorálek nemusí být jediná konfliktní položka v návrhu nové vlády. Prezident může chápat nárůst počtu ministrů jako nárůst koryt. Může namítat, že herec jako ministr obrany zbytečně rozlítí generály. Sobotka mu vtipně řekne, že přibudou místopředsedové vlády, takoví kůlové v plotě za pár korun, bez úředníků a kanceláří, a že Reagan či Schwarzenegger byli také herci. Může trvat spor o Babišovu lustraci. Zemana, bude-li chtít dál Sobotku trápit, nakonec nemusí upokojit řešení s preparováním zákona o úřednících, které nabízí Sobotka jako šikovnou kulišárnu, jak obejít zákon. 

Ministerské křeslo jako úplata 

Sestavování vlády, jako obvykle, neprobíhá po linii „potřeba vládnutí a její praktické uspořádání“, nýbrž po linii „jak sestavit koaliční vládu, aby se většinoví vlci nažrali a menšinové kozy zůstaly celé“. Počet ministrů nestoupá, protože to vyžadují cíle vládního prohlášení, nýbrž aby se podělily všechny koaliční strany přiměřeným množstvím mocenských pozic. Sobotka má toto dělení moci po partajích lahodnější o Zemanovy pletichy a o lustrační zákon plus církevní restituce, což jsou kosti k vylámání chrupu mocnějšího, než má Sobotka. A navíc – i doma je Sobotka na pohyblivém písku. Pokud sestavenou vládu neobhájí před pátou kolonou v ČSSD, může se nadít nepěkných událostí. Tvrdě kritizovat se dá pochopitelně každé rozdělení koaliční moci, kde z povahy věci nejsilnější strana nakonec musí dělat největší ústupky. Chce-li mít vládu. 
	Chtějí dát „stát do pořádku“, ale už teď vidí, že to je oříšek složitější než centrální prodej židlí do kanceláří či rozvrácení církevních restitucí. Zatím se nová politická garnitura pohybuje po staré trajektorii. Má to svou logiku, moc je moc, a co si kdo vyhandluje na začátku, to bude během vládnutí mít – pokud se koalice zase nerozdrolí či ji nezahubí aféry. 
	Vývoj by měl jít k úspornější vládě, ale půjde k vládě větší. Říká se tomu „proporční zastoupení“, což je šidítko, které má ospravedlnit bobtnání státu jako výsledku koaličního zápasu o dělení moci. (Stejné pravidlo platí v parlamentu. Tam už dnes mívá skoro každý poslanec funkci plus příplatek k ní.) Žádné proporční zastoupení neexistuje, to by ministrů muselo být snad čtyřicet dva – což se v budoucnu nedá bohužel vyloučit. Sobotka navrhuje poměr 8 : 7 : 2. Souhlasí s ním jen ČSSD. Vynese to 17 ministrů, s premiérem 18. Jemněji to lze rozdělit zvýšením na osmnáct křesel. Půl ministra by dostalo ANO, půl lidovci. Bylo by to spravedlivé, ale ministři se zatím půlit nedají. Čili je jich potřeba asi dvacet. 

Čím víc Zaorálků, tím líp 

Vládní program zatím není, o to silněji běží debata o členech vlády. Kolik a kdo. Program se k tomu může vždy dopsat. To není nic nového a nemusí to být špatně. Často už podle jména a minulosti ministra vidíme program toho ptáka lépe než z dvacetistránkového slohového cvičení. To se netýká ministra obrany Stropnického. Kudy ten zaútočí na armádu... 
	Máme už dva policejní prezidenty, možná by zdvojování ministrů také pomohlo. Církev měla papeže i tři, a šlo to. Tunel Blanka naopak neexistuje, ačkoliv ho každý viděl. I to je řešení – ministerstva, která jsou, ale nejsou. 
Koalice může nacházet další inovace. 
	Politika je věc těžká. Ale vláda nepochybně bude. Leda by pan prezident řekl: Ne a ne. To bychom pak měli Zaorálky dva. Pro zámoří a pro Brusel. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Konec perzekuce esesáctví
30.11.2013    Mladá fronta DNES    str. 10    Názory
    Karel Steigerwald        
Haiku Karla Steigerwalda komentátora MF DNES 

Tak jsme se i my v Haiku dali na pochod. Šli jsme okruhem od Sněmovny k Senátu, pak ke Strakovce, nahoru a kol Hradu zpět. A skutečně, časy už jsou jiné. 
	Rozdělili jsme se na dva oddíly. Skupina esesáků (SS) měla na sobě uniformy černé, na rudé vlajce hákový kříž. 
Skupina estébáků (StB) měla uniformy zelené, na rudé vlajce srp a kladivo. Takto vybaveni dali jsme se na pochod. Vyšlápli jsme si, protože nám říkali, že lustrační zákon už vyčichl, přežil se a bude zrušen. Být fízlem už není hanba, ale čest. Pro členy SS to platí také, od jejich éry uplynulo více času než od éry estébáků. Chtěli jsme si to vyzkoušet. 
Co řeknou lidé, co orgány. 
	Jako zvláštní oříšek měli jsme jednoho, nahoře zelený StB s rudou páskou s nářadím, dole černé rajtky a holínky. 
Druhý měl nahoře černé sako SS, rudou pásku s křížem, dole zelené kalhoty StB. 
	Orgánové tu jednotku, která představovala SS, zatkli. StB nechali jít dál. Marně jsme upozorňovali, že obě představují násilnická tělesa dnes vyčichlých hnutí, která potlačovala lidská práva a svobody občanů. Chtěli jsme, aby jednotku SS pustili, protože je to hnutí staré, vyčichlé a represe proti němu jsou dnes překonané. Neposlechli nás. Dali nám SS vazbu a začali vyšetřovat. 
Jednotka StB se utábořila na ulici před tou vazbou. Bude tam, řekla, dokud ji také nezatknou či dokud nás esesáky s omluvou nepropustí. Naši estébáci chtěli pro nás esesáky rovnost před zákonem. Orgány však počítaly s tím, že přijde zima a jednotce StB bude venku zima a půjde domů. To se stalo. 
	My jsme domů nešli. Vazbu nám prodloužili, vyšetřování běží. Docházejí dopisy a žádají se přísné tresty. SS nikdo propagovat nesmí. Náš právník dal vyjádření, že ani StB nikdo propagovat nesmí. Tak ho zamkli na WC pro návštěvy, které nemají od té doby kam chodit. Potřebu konají venku na zeď věznice. Orgány to zevnitř nevidí. 
	Napsali jsme předsedovi Sobotkovi, jestli už esesáci taky vyčichli. Ve zločinech jsou si rovni, leč StB jich měla méně, protože měla menší prostor. Proč StB jsou už čestní lidé a my SS ještě ne, Sobotka nevysvětlil. Je to mladý kluk. 
Nezná, co bylo, ale měl by se zeptat. Chtěli jsme se zeptat prezidenta. 
Ale Hrad zamčený, marně ramplujeme mříží. Nikdo doma. Nebo neslyšeli. 
	Veřejnost se přidala k orgánům. StB byli naši, jedni z nás, bratři, příbuzní, otcové milenek. Byli hodní, či zapsaní omylem, pomáhali dětem, krmili ptáčky. SS byli cizí, a to je rozdíl. My jsme veřejnosti říkali, že zákon to tak nevidí, že před zákonem jsou si StB a SS rovni. Lidi se smáli, zákon prý si máme strčit pod piano. 
	Brzy budou zase volby. Půjdeme do nich s heslem Konec perzekuce esesáctví. Budeme mít dobrý sociální program, lidi nás zvolí. 
Kdyby nám někdo bránil, dáme to k soudu do ciziny. Už dlouho jdou odtamtud hlasy, že zákon proti StB je překonaný. Ano, je. Překonejme i zákon proti SS. Když máme v čele státu estébáky, mějme tam i esesáky. 
V těchto místech příběhu jsme se probudili. Ukázalo se, že náš pochod byl jen hrozný sen z černé noci. Probudili jsme se do sluncem ozářeného dne, v němž takové pitomosti jako ve snu možné nejsou. Ulevilo se nám. Lustrační zákon říká, že StB je velká hanba. Kdo ho zruší, řekne, že ne. Aha. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Vznik Sněmovny
28.11.2013    Mladá fronta DNES    str. 14    Názory
    Karel Steigerwald        
Přestali „makat“, začali obvyklý politický život

Místopředsedy Sněmovny se včera stali Jaroslava Jermanová (ANO), Pavel Bělobrádek (KDU-ČSL) a Vojtěch Filip (KSČM). Uspěli už v prvním kole tajné volby, přičemž Jermanová a Filip dostali impozantních 151 hlasů, Bělobrádek „jen“ 133.

Etapa krásných slov končí, začíná etapa praktické politiky, rozuměj mocenských bojů o pozice, křesla, vliv. Sněmovna zvolila své vedení metodou stejnou jako vždy - zvolili se navzájem ti, kdo spolu chodí. Znamená to, že na startovní čáře je vládní koalice jednotná a vzhledem k vysokému počtu hlasů, které dostal komunista Filip, jednotná víc, než je zdrávo.
	O zastoupení opozice ve vedení byla sice řeč, ale jen tak pro oko. KSČM se sice označuje za nejsilnější opoziční stranu, ale pozor - programově patří blízko k ČSSD, však si spolu už před volbami slíbily koaliční ano, pokud by jim to volební výsledek umožnil. To se nestalo, místo komunistů ve vládě obsadilo Babišovo ANO a jim zbyla role politické přípomoci, kterou v minulosti, nejzřetelněji za Paroubkova vládnutí, už měli.
	Pro ODS židle místopředsedkyně nezbyla, ani Kalousek s Okamurou neuspěli. Kalousek se pak dalších pokusů vzdal. V případě úspěchu by to stejně byla jen židle útěchy. Obě pravicové strany zatím zůstanou mimo sněmovní orchestr. Tak dlouho chtěl být Kalousek na pravici první, až je stejně bezvýznamný jako ODS.
	Dokončilo se budování jednotné levicové národní fronty, která obsadila všechna vysoká politická místa ve státě. Pilíři té fronty jsou prezident, Senát a teď i nová Sněmovna. V ní ČSSD, KSČM a Úsvit poslance Okamury. Jakou pozici v tomto orchestru zaujme ANO a lidovci, ukáže nejbližší čas. Dnes má ANO silnou pozici a diktuje Sobotkovi své podmínky pro vytvoření vlády. Ale hlasovací mašinerie ve Sněmovně může kartu snadno obrátit, stejně jako za Paroubka, kdy se koaliční partneři nestačili divit, co mu v tiché dohodě s komunisty ve Sněmovně procházelo. Totéž může potkat i Babiše, rozložení sil ve Sněmovně to umožňuje. Sestavovat vládu a její vágní prohlášení ve Sněmovně je jedna věc, praktická politika věc druhá. Pro vládu byli komunisti přece jen nepřijatelní, k moci mohou ve Sněmovně lézt zadním oknem.

Funkční levicový blok na obzoru?

Babišovi náleží bez tří hlasů čtvrtina Sněmovny, ale proti tomu se lehce může postavit jiná koalice, než je ta, která pravděpodobně sestaví vládu. Vytvořit ve Sněmovně nevyřčený, ale funkční blok, který dostane do izolace nejen ODS a TOP, ale i ANO, případně i s Bělobrádkem, nemusí být tak obtížné, pokud bude levice táhnout jedním směrem a vyvaruje se nejoblíbenější české tradice - vraždit ty nejbližší. Dosavadní hlasování ve Sněmovně nic takového nenaznačuje a vstřícnost k politicky chaotickému Úsvitu naznačuje, že levicoví poslanci své úloze rozumějí dobře.
	S Bělobrádkovými lidovci se počítá. Mají sice církevní restituce a lustrační zákon, ale také stále platné lidovecké zlaté pravidlo: být u toho teď i pak. Zato bývalé vládní strany jsou v pozici psanců nejen pro levici, ale i pro Babiše. To se před volbami dalo pochopit, ale volby jsou pryč a jiné skutečné spojence Babiš ve Sněmovně mít nebude - leda by své hnutí otočil na stranu čistě levicovou, což si jeho voliči nepředstavovali a což by pro miliardáře vyhlíželo věru kuriózně. I když někteří boháči takové podivínství v minulosti mívali.
	TOP 09 i ODS zkrachovaly výrazně a na nynějším vzestupu levice všeho druhu mají rozhodující podíl. Myslet si ale, že pravice proto zmizí z politiky, není prozíravé. Nějaká pravice se po čase opět zvedne a nemusí to trvat tak dlouho, jak si dnes pesimisté myslí. Která strana to bude, jestli ODS, nebo TOP 09, nebo někdo třetí (nabízejí se Svobodní), rozhodne rychlost, s níž se vládnoucí levici bude vládnutí vymykat z rukou.

Kostlivci v šatníku ČSSD

Babiš by s tím měl počítat. Drtí tvrdou kritikou trosky pravice, ale ke svým levicovým spojencům tak ostrý není. A měl by být - černých bodů nasbírala ČSSD ve své divoké minulosti možná tolik, co celá pravice dohromady. Pokud bude Babiš vyvíjet tlak na pokračující vyšetřování kauz, které se ČSSD dotýkají zblízka, zvýší vládní napětí i chuť socialistů jeho ANO pacifikovat. Ale koaliční partneři se nekritizují, tedy na začátku. Později bude vše jinak.
	Otázka, co bude s hlavním lákadlem volební agitace, s bojem proti korupci, musí Babišovo hnutí dost strašit. Nelze očekávat, že ČSSD bude mít chuť ANO s protikorupcí pomáhat nikoliv rétorikou, nýbrž skutky. Už příklad ODS, kterou první kroky k takovému protikorupčnímu zápasu zcela rozvrátily, povede předáky ČSSD k obezřetnosti. Jaké nitky kam v ČSSD sahají a co je za vraždami i bohatstvím mnoha levicových politiků, to by takové vyšetřování logicky muselo odhalit. Pokud ANO tuto všenápravnou chuť ztratí, přijde i o voliče, protože jiné politické téma než „očistu“ nenabízí. Je to hnutí, které sedí na jedné židli vymítání korupce. Kdo tu židli podtrhne, způsobí jeho pád. Ale dosud svornost vládních stran platí.

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Nové větry, nové proudy, staronové problémy
26.11.2013    Mladá fronta DNES    str. 11    Názory
    Karel Steigerwald        
Lustrační zákon by měl být zachován. Hodí se v budoucnu při výpočtu penze. Za pozitivní nález bude příplatek, odstupňovaný podle kategorie fízla. 
	Ale nechme hořkých žertů. Vzniká nová Sněmovna, krok za ní i vláda. Ta bude opět stabilní, se spolehlivou většinou 111 hlasů, které jsou možná spolehlivé málo. Nesourodost koaličních stran je patrná. Zda převáží vůle v koalici kooperovat, nebo ji jako obvykle ničit, teprve uvidíme. Zajímavý je nový přístup k dělení křesel. Sobotka rozumně ustupuje, což bude doma muset vykládat jako opak. 
	Babiš překvapuje novým pojetím – nabízí silové křeslo ministra vnitra osobě mimo politiku. Vysloužil si za to kladné body od veřejnosti, kde má Babišem zmiňovaný Ondráčka dobrou pověst. A dobrá pověst je to, co nová koalice potřebuje. Pokud bude plnit, co slibuje, a dělat rekonstrukci státu směrem ke zlepšení všeho, dočká se pověstných obrovských tlaků, kterým se bez dobré pověsti, jak si vyzkoušela minulá koalice, neubrání. Když v této neortodoxní politice bude Babiš pokračovat, dočkáme se vlády personálně dost originální. 
Škarohlídi říkají, že je to z nouze ctnost, že ANO nemá lidi, a že nám proto hrozí vláda plná improvizace a neumětelství. Je to věc relativní, proti Radku Johnovi či celé smečce ministrů kultury je Ondráčka superprofesionálem už teď. 
	Vláda asi vznikne. Všechny tři strany ji potřebují a chtějí. Nevznik vlády by přinesl katastrofu nejen jim, nýbrž všem. V popředí toho sestavování jsou Babišovy potíže s StB. 

Babišovo břímě 

Pustit do vysoké funkce ve vládě osobu u StB evidovanou je problematické. Stejně problematické je, že s tímto třaskavým (nebo už ne?) faktem politická veřejnost zachází jako s drbem, který každý vykládá, jak se mu to hodí, místo aby tu věc vážil odborně soud. 
	Je to český paradox: nový politik, který je hnací silou změn, je zatížen estébáctvím, které jeho úsilí podráží nohy. A to v politickém prostředí, v němž už estébáctví nic neznamená. Tři koaliční strany i s komunisty lustrační zákon lehce zruší bez náhrady ještě dřív, než se Babišův soud dobere konce. Ostatně už je svědek, důstojník StB, který ví, že Babišův spis je padělek. To je pro celou koalici rychlé východisko. Když padělek, čert vezmi spis. 
	Jsou tu však autoři spisu. Ty by měl soud, kromě zesnulého Mátraye, za hanobení Babiše potrestat. 
Jmenují se: npr. Šuman, plk. Vavro, mjr. Greguš a kpt. Kováčik. Ve spisu jsou mnohokrát podepsaní, trest za padělání si zaslouží. Je však možné, že i jejich podpisy někdo padělal. A kdyby ten někdo byl odhalen, i on by se možná jevil jen jako další vyšší padělek. A tak dál, po schodech nahoru. 
	Tak to na okraj. Hlavní problém je vládní program a následující provoz. ČSSD chce doleva, i když některé utopické nápady už pouští. ANO chce doprava, i když na některé levicové ideje šilhá. A u lidovců uvidíme. S takovou vládou se nudit nebudeme. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Cesta na dno: státní bankrot
23.11.2013    Mladá fronta DNES    str. 10    Názory
    Karla Steigerwald        
V Haiku jsme uspořádali seminář o státních financích po bitvě u Slavkova v roce 1805. Stát byl stejně zadlužený jako dnes a hospodářství skomíralo. Arcivévoda navrhoval pro snížení dluhu zásadní reorganizaci státní správy. To se zdálo nejisté. 
	Císař raději zvolil stejnou metodu jako ČNB dnes. Vydal takzvaný Silberpatent, který nařizoval vykupovat od jedinců i institucí stříbro (tehdejší valutu) a platit je stejně jako dnes vytisknutými bankocetlemi a státními dluhopisy. Hodnota měny se rychle snížila. Vydělali na tom statkáři, kteří zdražili potraviny. Státní úředníci prodělali, protože jim platy v znehodnocené měně nestouply. Bez vedlejších „příjmů“ by neuživili rodiny. Odborníci v tom vidí počátek úřednické korupce. Situace důstojníků byla lepší, měli stravu zdarma. Následujícím logickým krokem byl státní bankrot a devalvace bankovek. Staré byly vyměňovány za nová platidla v poměru jedna ku pěti. (Téhož poměru použili při měnové reformě i komunisti v roce 1953.) Devalvace decimovala dlužníky. Dluhy se přepočítávaly podle složitého spravedlivého klíče každému jinak, což by se líbilo ČSSD. Staré bankocetle zůstaly v oběhu, protože jejich hodnota kolísala. To umožňovalo spekulace. Dvůr měl informace dřív a pojistil své peníze nákupem valut a nemovitostí. Celá akce způsobila ochromení podnikání. Císař si uvědomil, že opatření jsou krajně nepopulární, a vynalezl proto majetková přiznání i zdanění bohatých a zaměřil se na chudinskou otázku. Autory oněch opatření tedy není ČSSD, jak se dnes tvrdí, nýbrž rakouský feudál, předchůdce nacistů. 
	Zmatků se ujal hrabě Kolowrat. Ten zjistil, že roste počet chudých lidí. Ale neznepokojilo ho to, protože chudí si mohli vydělat na skrovnou obživu na velkostatcích. Vázl však odbyt plátna a skla. K tomu přišla neúroda lnu. Podnikatelé zastavovali výrobu. Obchodníci nepřicházeli. Majetky a úvěrové možnosti se devalvací snížily. Obyvatelstvo přestalo platit. Za hlavní příčinu krize označil Kolowrat váznoucí export a klesající domácí poptávku. Ta klesala, protože vznikl nepoměr mezi výší mezd a stoupáním cen. Daně byly příliš vysoké. Problému chudoby navrhoval Kolowrat čelit budováním silnic a investicemi státu do výroby krajek v podhůří. Navrhl také, aby stát vložil peníze do výkupu plátna, které by se ukládalo ve státních skladech plátna, čímž by došlo ke zvýšení výroby plátna. 
Státní zaměstnanci měli dostávat přídavky na bydlení. 
	Málo se ví, že program ČSSD (a částečně i dalších stran) není původní. Opsali jej téměř doslova od hraběte (zase feudál!), vyjma pasáží o jaderné energii, kterou Kolowrat neměl. Výsledek souboru opatření na oživení shrnul purkrabí hrabě Wallis: „... seznal jsem u Čechů přičinlivost k trůnu. Čechům žádné podnikání těžké není a to, co jinde nemožné býti se zdá, to právě v Čechách se zdaří...“ Wallisův posudek byl sice v rozporu se skutečností, ale zněl optimisticky. Tím už tehdy plnil i nynější naše potřeby vědět, jak s námi bude dál... Sám Kolowrat napsal, že úředníci živoří, ale na zvýšení platů netřeba pomýšleti. Pak přinesla další válka jiné starosti. Seminář nás poučil. 

O autorovi| Haiku Karla Steigerwalda komentátora MF DNES
Foto popis| O autorovi| Haiku Karla Steigerwalda komentátora MF DNES
Foto popis|

Mafie popravuje
22.11.2013    Mladá fronta DNES    str. 10    Názory
    Karel Steigerwald        
Šlachta popisuje velké zločiny. Musí je dokázat

Socialisté se vychloubají čistotou své strany a pro morální odsudky konkurence nejdou daleko. Tváří se jako andělé, jichž se zkáza netýká. I v ODS si to mysleli. Ale policie je jistě na stopě i tomu, co se dotýká ČSSD. Tolik indicií trestných činů jistě nepřehlédla.

Šéf Útvaru pro odhalování organizovaného zločinu Robert Šlachta popsal veřejnosti, jak vlastně vypadá kauza Nagyová, kmotři a korupčníci. Je to hluboká klientelistická hydra. Byla (či stále je?) přes politiku a státní správu „nacuclá“ na veřejné peníze. A přes policii a žalobce za sebou dokázala zametat stopy. To je obvinění nejvyšší razance.
	Veřejnost nepochybuje, že se něco takového v politice děje. A Šlachta to pojmenoval a naznačil směr, kudy to dál půjde. Jeho razantní vystoupení má jediný nedostatek. Je jím přílišná obecnost a neurčitost. Podobně obecné odsudky a popisy „toho svinstva nahoře, a jak je to všechno prolezlé“, můžeme dole v hostincích slyšet denně i bez vyšetřování. Ale policie je na začátku a víc pochopitelně řekne, až to vyšetří.

Proč tolik střelby?

Jestli to, co slibuje, Šlachtova policie dokáže před soudem, budeme si jí za to všichni nesmírně vážit. Rozbít zlo v nejvyšších sférách státu je vždy těžké. Co by se stalo, kdyby Šlachtova vize zločinu zůstala na úrovni vyprávění z hostince, netroufám si domyslet. Úspěch naopak umístí Šlachtův útvar (případně celou policii) někam poblíž zlatých hochů z Nagana.
Jakmile se to stane a soudy rozdají spravedlivé tresty, nasadíme ty zlaté hochy na další neméně znepokojivé kauzy plné záhad, náznaků a nejasností.
	První z nich bude vyšetřit a odsoudit popravování občanů pohybujících se přátelsky v blízkosti čelných celostátních i místních politiků ČSSD. Je jich už nápadně mnoho, než aby nás uspokojil odkaz na náhodu, která může příští vrahy i zavražděné zavát kamkoliv mezi nic netušící politiky. Jenže v okolí ČSSD se vraždí nápadně častěji než v okolí jiných politických stran. Rozplést všechny ty nitky a vztahy vrahů, zavražděných a politiků bude dalším strhujícím úkolem pro Šlachtovy lidi.
	Následovat budou další velké případy, které na vraždy navážou, kde hlavní roli zahrají náhlá zbohatnutí politiků z ČSSD i kmotrů z miliardových afér. I to hostinec znepokojuje. Rozmotat tyto často již zahnívající případy podezřelých nákupů a prodejů zbraní, továren, dolů a pozemků, u kterých byla ČSSD často divně blízko, bude těžké. Pomoci by s tím mohly orgány ze Švýcarska, kterým to jde lépe od ruky.
	Ale možná to nutné nebude. Naše policie roste a může už sama dokázat hodně, ne-li cokoliv. Určité podklady, často silnější než v kauze Nagyová a korupčníci, jsou k dispozici. Co v hostincích vrtá lidem hlavou, je otázka, proč ti pistolníci kolem ČSSD tak často vraždí. Proč politici takové existence, jako je vrah Ďuričko nebo i ta poslední oběť, Houska, mezi sebe tak snadno pouštějí, když v našem hostinci by se s nimi nebavil nikdo?
	Šlachta se obává tlaku a překážek. Už je zažil. Nic bližšího neřekl, dotyčné osoby jsou asi ještě u moci, a tudíž nebezpečné. Vzniká ale koaliční vláda, jejíž dvě části, KDU-ČSL a ANO, jsou nepochybně mimo korupční podezření. To je síla, která by mohla policii před tlaky chránit. Hned v kauze vražd poblíž politiků ČSSD může obava z tlaků vzniknout. To by si měly ty nové strany rychle ohlídat. Chtějí dát stát do pořádku, zde mohou začít.
	Pro ČSSD to bude obtížné sebeuvědomování. Doposud ty své aféry lehkomyslně odstrkuje. Ani ty popravy v okolí ČSSD jí nejsou nápadné. ODS už svůj kalich hořkosti pije. Jistě si nepředstavovala, že padne tak nízko. A ještě méně si představovala, že její očištění bude tak velký problém. Vždyť ji to může stát i existenci. Socialisti se rádi vychloubají čistotou své strany a pro morální odsudky konkurence nejdou daleko. Asi netuší, jak tenký led pod nimi je. ČSSD se tváří jako sbor andělů, jichž se zkáza netýká. I v ODS si to mysleli. Ale policie už je jistě na stopě i tomu, co se týká ČSSD. Tolik lákavých indicií jistě nepřehlédla.

Kmotři táhnou

Čeká nás složitá budoucnost. Kmotři houfně opouštějí ODS. Už ji považují za tonoucí koráb. Důležité je, kam běží. Asi do korábů, které plují plnou parou vpřed, k moci a penězům. Na cestu by jim měla posvítit policie, aby doběhli do věznic, a ne na paluby těch nových lodí.
	Očista postihne i ČSSD. Ani to nebude pěkný pohled. Co se stane s politikou, až i socialisty postihne úpadek plynoucí ze života s kmotry, nikdo neví. Vydělají na tom ti noví, to je jisté. Korupce se serve s protikorupcí, kterou nakonec zkorumpuje. To zvýší cenu úplatku. Větší úplatek bude mít větší přitažlivost. Kdo si myslí, že v této vřavě bude prostor na demokratickou správu a řízení republiky, mýlí se. Čeká nás zrod autoritativního systému. Ten na sebe vezme břímě očisty. Kdo nás pak očistí od něj, není známo. Tak alespoň kéž ten Šlachta dokáže, co tak úspěšně slibuje...

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Medaile a čest
19.11.2013    Mladá fronta DNES    str. 10    Názory
    Karel Steigerwald        
Nemáme jednu republiku, nýbrž dvě. A hodně jiné 

Prezidenta kritizují, že poctil své kamarády a ty, kdo mu pomáhali v kampani. Není první, kdo své kamarády poctil, ale je první, kdo k tomu použil ta nejnižší možná kritéria. Udělil vyznamenání i lidem, kteří s překvapením říkají, že sami nevědí proč. 

Kdo si pročte seznam osobností vyznamenaných 28. října prezidentem republiky a seznam těch, kteří dostali cenu Paměť národa od společnosti Post Bellum, nemůže přehlédnout, že ty osobnosti (až na výjimky) představují hodně rozdílné světy s rozdílnými kritérii. 
	Jeden z těch světů reprezentuje třeba Ing. 
Stanislav Gross, expremiér a náhlý milionář. 
Oceněn nebyl, u prezidenta už není oblíben. „Mohl jsem odejít jako blbeček, nebo využít kontaktů,“ sdělil upřímně veřejnosti k 17. listopadu. Druhý svět reprezentují lidé, kteří se postavili zlu a osvědčili hrdinství bez pochybností, zda nebudou vypadat jako ten grossovský blbeček, co nevyužil kontaktů. 
	Žijeme na tomto místě planety ve dvou různých republikách, které se prolínají, překrývají a pod společným názvem Česká republika běží vedle sebe jako dva jiné světy. Do politiky, žel, vstupuje jen jedna z těch republik a naneštěstí právě ta horší. Udělené ceny a vyznamenání to popisují dost výstižně. Mají opačná kritéria, přičemž je spravedlivě nutno připomenout, že do toho hradního vyznamenávání pronikli i letos lidé, kteří tam pro to, co sami reprezentují, nepatří. Mezi nositele ceny Paměť národa nikdo z jádra té první party nepronikl. 

Hrdinové Grégr a Čuba 

Prezidenta kritizují, že poctil své kamarády a ty, kdo mu pomáhali v kampani. Není první, kdo své kamarády poctil, ale je první, kdo k tomu použil ta nejnižší možná kritéria. Udělil vyznamenání i lidem, kteří s překvapením říkají, že sami nevědí proč. Sám nic nezdůvodnil, protože jako hlava státu, přímo volená a zastupující deset milionů dolňáků, nic vysvětlovat nemusí. Co říká, vidí prý každý. 
Slovo nejnižší by sám přirozeně nepoužil, Grégr nebo Čuba jsou pro něj určitě velcí hrdinové socialistické ekonomiky nebo čeho. Prezident to s nimi myslí jistě upřímně, tedy v tom smyslu, že ke světu, jak jej ti dva matadoři představují, se obrací jako ke svému. Dobře ví, že v národě je určitá nostalgie po starých časech. Ti dva je představují. Mezi vyznamenanými má takových víc. Byl by jistě vypadal jako blbeček, kdyby jich nevyužil ke zlepšení své popularity. 

Gulášek Tenkrát bylo líp 

Miloš Zeman dobře ví, jaký je rozdíl mezi republikou, o kterou se nyní opírá, a tou druhou, o níž kdysi i on snil. Ale není takový snílek, aby nechytil příležitost za vlasy a nezapřáhl ji do své politické káry. Chce panovat republice postavené na principech televizních seriálů, bavičských zpovědí v pořadech typu Lidojed Ferda si nemůže pomoct či v soutěžích Uvařte si blaf. Proto ty ovary, jelítka a slivovičky. Možná mu to ani nechutná, ale jako politický nástroj, jímž lze oslovit lid, je to chutné dost. Asi mu nechutná ani patvar Slušovice, ukoptěný jako panská exkluzivita za soumraku lidově socialistické republiky. Ale šéfkuchař Čuba je výtečná ingredience do guláše Tenkrát bylo líp, proč ji nevzít jako koření. 
	Hodnotou této první republiky, omlouvám se za slovo první, je utilitární chamtivost a mazanost bez zábran. Ta druhá republika, která je první, odchází. Její hrdinové ctili ideály a sny, které se v lavině seriálů, tanečních hvězd a politických čuňáren rozpouštějí. Jsme nyní v krizi, nikoliv hospodářské, nýbrž politické. Pozoruhodné televizní dílo České století (díl o únoru 1948) s udivující naléhavostí ukazuje rozdíl obou republik. Ta benešovská v rozkladu, v kulturním i politickém úpadku (šlo to i bez ubohosti televizí), redukovatelná na kancelářské pletichy a bitvy o požitečky, ta gottwaldovská v cynickém a žravém rozmachu. 

Post Bellum nezajímá 

Dva světy, které vyznamenání z Hradu a ceny Paměti národa tak výstižně odlišují, existovaly už tehdy. Dvě různé republiky. Říkat, že tehdy prohrála demokracie s diktaturou, není pravda. Prohrál úpadek mizerné a bezduché politiky, která demokracii nahradila ubohou vypočítavostí, hokynařením, které nad banditismem vyhrát nemohlo. 
	Obě republiky asi budou vedle sebe trvat ještě dlouho. Muži a ženy ideálů byli dlouhá léta vybíjeni a vyháněni do ciziny. Co představovali, mizí. Republika bůčků, v které platí bodrost, hulvátství a lež, zatím vítězí. Svět Post Bellum je na okraji dění. Pravicový ministr řekne: Odklonil jsem peníze od manželky. A celé pravici se neudělá špatně. Vždyť řekl: Jsem jen takový trouba, kterému to nevyšlo. Předseda levice řekne: Nic jsem neukradl, své bydlení jsem zaplatil z poslaneckých přídavků určených spolupracovníkům. Ošulil spolupracovníky, a nic. 
	Ta druhá republika už žije jen ve střípcích a v odlesku slávy, která ale ani v minulosti nebyla. Nositelé ceny Paměti národa jsou jedním z těch střípků. Znamenají dohasínání jednoho světa, nebo naopak jeho svítání? 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Nagyová, láska z kanceláře
16.11.2013    Mladá fronta DNES    str. 10    Názory
    Karel Steigerwald        
Haiku Karla Steigerwalda 

Nagyovou vyloučili z ODS. 
Toho bychom si v Haiku ani nepovšimli, kdyby se nejmenovala Nečasová. Jejího manžela to pobouřilo, Nagyová-Nečasová se prý stala obětí politického procesu. 
Vyhrožuje, že sám vystoupí také. Vidí ve věci i politický útok na sebe jako bývalého předsedu ODS. 
	Proběhlo to, jak je u nás zvykem, s trapným handrkováním. Vyloučili Nagyovou, protože zatajila, že je Nečasová. Ha ha. Jeden činitel ODS říká, že mu to nařídili, jiný říká, že mu to nenařídili. Podstatné je, že se expremiér Nečas zařadil do té linie předsedů, kteří vystoupili z nenáviděné strany, protože nesnesli být expředsedy. Tak nedospělá je naše politika. Zeman, Klaus, Gross, Paroubek, Topolánek. Nyní tím hrozí Nečas. Co to v těch chlapech je? Něco budují, milují, zvelebují, slaví v tom úspěchy, pak už ne – a se záští odejdou. A do své minulosti kopnou. 
	Sňatkology také zaujme, že všichni krom Klause se ve funkcích také znovu zamilovali a oženili. Rozjeli, jak říká lid, druhou gumu. Kde na tu lásku, to jest řeči, výlety na Petřín, rozjitřené zámlky, laní pohledy do očí, drobné šperčíčky, pohlazení, polibek, sex, sbohem a šáteček, vzali při premiérování čas, ví jen ty slečny z éry druhé gumy. 
Paní Nagyovou možná stíhají křivě, to bude vědět soud. Ale co ví každý, je nepěkná role šéfovy milenky, kterou ten šéf zblble z lásky nechá vyšvihnout se v kanceláři a místo vlastních šperčíčků hrne jí nápadné prémie. To je politická škoda neodstranitelná, za tu je třeba pykat, a kdyby ODS měla statečnější srdce, za to by je vyloučila oba. Nagyovou chladnokrevně, nic lidstvu nedala, Nečase přec jen s mírnou a možná nespravedlivou lítostí. Až uplyne čas, u Nečase se ukážou klady jeho vládnutí. Zápory, na nichž má Nagyová podíl, je však dnes pochopitelně zastiňují. 
	Stěžovat si na křivdy by neměl v těchto časech ani jeden z nich. Nečas, oběť velké lásky Nagyové, neměl by být slepým rytířem, nýbrž kajícníkem. I v menších úřadech vědí, co je v domě, není pro mě. Láska v úřadě, mezi kancelářemi, u spisů, to je častý jev a často trapně komický, ale proč jej má předvádět i premiér, nota bene konzervativní, tradiční, křesťan, slušný pán? 
Když už ho něco tak dětinského, jako je slepá láska, popadlo, měl dámu přeložit ihned do pohraničí a odebrat jí prémie, jako to dělají chytří přednostové kanceláří. Nevystaví se tak útrpným pohledům, posměchu a pádu. Naopak, dojížděním do pohraničí páni často vystřízliví. 
	Láska poškodila stranu, to je jasné i té straně. Jasné to není jen oběma milencům. Místo útoku s nedefinovatelnými pojmy spiknutí, politický vliv, urážka či co, měli by držet bobříka mlčení. Stranická loajalita je vzácné koření. U nás je každý politik především Já, Já, teprve pak strana – a to ji ještě často mění. Je to věk dětský, přeskakování, jedna hračka, druhá hračka, křach, kohout letí do kouta. Egoismus vydávaný za ušlechtilý cit. Milenci z kanceláře si jistě myslí, že mají na lásku právo. Nemají, škodí. Láska neomlouvá nic, je někdy jak rezavá kudla. Ono ty dva nenapadlo v časech líbánek, že nic není jistější, než že jejich tajná láska v kanceláři nutně všechno zvoře, zničí a nic neomluví? Nenapadlo a ani dnes nenapadá. Tak bude ta láska, dnes už veřejné téma, škodit dál. Bojme se lásky, křesťané! 

O autorovi| Karel Steigerwald, komentátor MF DNESO autorovi| Karel Steigerwald, komentátor MF DNES

Nečasiáda
15.11.2013    Mladá fronta DNES    str. 10    Názory
    Karel Steigerwald        
Orgány vsadily vše. Co když to nevyhrají? 

Expremiér i exhejtman vážně obvinili orgány. Je na orgánech buďto ta obvinění rozdrtit, nebo za ně krutě pykat. Obvyklá reakce, nevidím, neslyším, už není možná. Před orgány a soudy leží jediné východisko: neochvějný a jasný rozsudek. 

Tak Petr Nečas jim nic neřekl. Chtěli se ho ptát na to, jestli jeho dnešní žena řídila rozvědku a jestli tři poslance korumpoval. Chtěli mu za mlčení dát pokutu, ale nedali. Však má v případu manželku, proč by mluvil? Řekl, že jim nic neřekne, protože všechno řekne až u soudu, jelikož (policejní orgány a státní zástupce) jsou zaujatí, celá kauza je vykonstruovaná a proces politický. Má-li expremiér tyto názory, je otázkou, proč si myslí, že zrovna soud bude objektivní a nezávislý. 
	Je to věc velmi vážná. Ještě nedávno předseda vlády a takto dnes posuzuje orgány činné v trestním řízení. Vždyť jsou to orgány, které i za jeho vlády už byly. A nepřemohl je, nezlepšil. Co si tedy máme počít my, drobní lidé dole? Co když my taky – třeba nechtěnou souhrou okolností – spadneme do nebezpečného soukolí těchto orgánů? Nečas nám nepřímo říká, bůh s vámi, semelou vás, budou-li chtít. 

Janoušek ani Rath se nevzdávají 

Orgány mlčí nebo říkají, že to vše není pravda. Že jsou nezávislé, objektivní a profesionální. To nepřekvapí, nic jiného ani říkat nemohou. Ale co si s tím máme počít my dole? Známe od všeho jen útržky, jen tvrzení z té či druhé strany. K nějakému názoru se můžeme přiklonit jedině na základě emocí, čili špatně. Útržky, které známe, jsou rozporuplné. Může to být tak i tak. I ta korupce poslanců, to trafikantství, je na tenkém ledě. 
	Případy, které začaly s velkým humbukem a skončily trapně, známe. Kolikrát jsme se nedozvěděli, proč byly orgány na začátku tak riskantně sebevědomé, když na konci neměly nic, ani důkaz či indicii. Často jsme mívali pocit, že s těmi procesy někdo hýbe. Už jen ta Janouškova autonehoda je do nebe volající... Případ jasný jak facka, bez pochybnosti, řešení nikde. To nám nikdo nevymluví, že se v té kauze dějí nepěkné věci... Kdo je šetří? 
	Orgány činné nemají dobrou pověst. Zasloužily se o ni. Každému, kdo upozorňuje na jejich zaujatost či neprofesionalitu, popřává veřejnost sluchu. Využívá toho i Rath, jehož případ byl na počátku také nad slunce jasnější. Dnes je čím dál tím víc zamotaný. 
Rath už obvinil orgány ze všech zločinů, jichž se mohou dopouštět. 

Kdo drží černého Petra? 

Orgány se nijak nesnaží na svou pověst dbát. Jistě, do hádek s klientelou, která je obviňuje, se pouštět nemohou. Ale nemusely by si mydlit schody. To, jak se táhne Janouškův proces ve zcela jasné věci, je neospravedlnitelné. Dopadá to pak i na jiné kauzy, které třeba dlouhý čas potřebují. Ani primitivní efekty (noční přepady úředníků, ozbrojenci, pouta, řevy při zatýkání, hauzírování s cihlami zlata či miliony, které se případu netýkají) nikoho neoslní. Spíš vyvolají ve veřejnosti laickou, ale výstižnou otázku: Co tam blbnou? 
	Laik, tedy já, by řekl, že v Nečasově případě je černý Petr na straně orgánů, v případě Ratha naopak u Ratha. Ale takový názor nemá žádnou cenu, je to jen emoce a zkoumání útržků jakýchsi dějů. Jenže veřejnost, jak zdůvodněno výše, takové postoje má a plete si je s pravdou. Já se jí nedivím, v té džungli emocí a nejasných zpráv, které se vzájemně vyvracejí, to jinak být nemůže. 
	Důležitou součástí naší spravedlnosti je fáma. Pracují s ní orgány i veřejnost. Když chvíli ve veřejném prostoru pobývá, stává se setrvačnou pravdou zvláštního druhu. Obvykle má větší váhu než fakta. 
	Východisko z toho je těžké. Pokud se ukáže, že obvinění v Nečasově či Rathově kauze jsou nepodložená, zhroutí se zeměkoule. Orgány sáhly vysoko, v tom byla jejich odvaha, za tu také dostaly od veřejnosti pochvalu. Další jejich kroky už tak přesvědčivé nejsou. Pokud soudy potvrdí pochybnosti a kritiku obžalovaných, bude se muset drtivá většina přináležejících orgánů snad přímo oběsit. Pokud se nepůjde oběsit celá česká spravedlnost. 
	Ještě horší ale bude, když padnou divné, nedůvěryhodné a děravé rozsudky, které nepřesvědčí, nýbrž vyvolají další otázky a pochybnosti. Svou čest a pověst do nich orgány nebudou moci vsadit, neboť obě ingredience mají velmi slabé. A my laikové budeme mít na hrbu zas jen další záplavu domněnek, kombinací, krkolomných či naopak pravdivých teorií o zpolitizování, neobjektivitě... 
	Před orgány a soudy leží jediné východisko: neochvějný a naprosto jasný rozsudek. Ať už takový, či opačný. A nejen v těchto dvou slavných kauzách, nýbrž v celém širokém pásmu. Expremiér i exhejtman vážně obvinili orgány. Je na orgánech buďto ta obvinění rozdrtit, nebo za ně krutě pykat. Obvyklá reakce, nevidím, neslyším, už asi není možná. Nic nebude napínavější než výpověď Nečase u soudu. 
	I prezident Zeman říká, že všechno může být jinak. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Tak ho tedy pustili. Ale důležité je, co bude dál
12.11.2013    Mladá fronta DNES    str. 11    Názory
    Karel Steigerwald        
Příběh Davida Ratha je vleklý a slavný málem už jako melodrama Kajínkovo. Pustili ho z vazby, což se právnicky dá říci stroze: pominuly důvody vazby. Občany to opět roznítí. Uteče? Seděl nevinně, zbytečně, nadbytečně? 
	I mě to roznítilo. Rath se cítí jako oběť a sugescí přebíjí všechna pro něj špatná fakta. Orgány činné v trestním řízení mu v tom bohužel dost napomáhají. My laici soudíme, že jeho případ neběží vpřed dost svižně, jak by to závažnosti kriminálního činu vysokého politika náleželo. Ale jsme předsudeční, orgány možná skutečně potřebovaly k vyšetřování a k vazbě tolik času, kolik si vybraly. Jenže - však víme, ty naše neblahé zkušenosti z minulých kauz. 
	Rath bude slavný, protože byl první z „velkých zvířat“, která boj s korupcí postihl. Navíc vynikl mediálně atraktivními kulisami. Krabice, miliony, odposlechy, milenecký pár ničemů a předešlá Rathova svatouškovská kampaň ve Sněmovně o korupčnících a jiných darebácích. To jsou sousta, jaká média zřídkakdy dostanou. 
A ta Rathova neohroženost! Proti všemu a všem bojuje za svou nevinu s energií zdivočelého vědce, který vynalezl perpetuum mobile a svět mu to nechce uznat. Tato energie, spolu s občasnými rozpaky a tápáním orgánů, pobídla některé občany k přesvědčení, že Rathův případ, podobně jako Kajínkův, je podvod století, kýmsi řízený... 
Mnoho nám o tom naznačil a ještě naznačí sám pan Oběť, dr. Rath. Je-li na jeho případu něco zvláštního, je to obratnost, s níž se ČSSD z tohoto hnusného skandálu vyvinila, a také ochota, s níž to vyvinění voliči přijali. Dnes už to vypadá, že Rath nikdy nebyl předním politikem ČSSD a jejich hejtmanem k tomu. ODS dodnes pije a ještě pít bude kalich hořkosti až do dna za mnohem menší a finančně lacinější činy svých nehodných předáků. Vizte, voliči Ing. Nečase, an je lapen s krabicí sedmi úplatečných milionů. To by nepadla jedna vláda, nýbrž celá pravicová zeměkoule. Ale nehodný Rath je se svým hříchem mimo politiku jako zázračné dítě, jímž asi je. 
	Rozsudek nad ním a jeho partou se patrně blíží. Z propuštění z vazby není třeba dělat událost, je to právě ten běh řízení, který říká: Ano, konec se blíží. Tak skončí deset minut slávy dr. Ratha, který přispěl k vývoji české demokracie (jako mnozí jiní) kradením a jako málokdo originální, zvláštní exhibicionistickou produkcí. 
	Událost z toho propuštění dělá sám obžalovaný. Z věznice do Hostivice přímo na tiskovku s novináři. Co by od něj chtěli slyšet, mohou vědět předem. Co věděl, řekl soudu, a co si o tom máme myslet, řekne soud. Tábor lidu, k němuž řeční hostivický dobrodinec, je právě to cingrle, které média baví. 
Rath je sehraje s chutí. Být obklopen stoupenci, to je zdroj síly živé, a Rath bude ještě jednou rád. 
	Otázku základní, jak mohou takové postavy pronikat do politiky, položí si málokdo. Nejde o to, jestli kradl, či nekradl, to řekne soud, jde o svéráz a podivínství, které ani k hejtmanovi, ani k poslanci nepatří. Mají lid zastupovat exaltovaní exhibicionisté? 
Nu, asi mají. Lid se baví. Doktor má dvě ženy, řeční jako stvoření zlatoústé, plete si víno a peníze a je neustále v útoku. Pro své jedy se stal miláčkem davů. Vlídnost a rozumné poznámky se tak necení. Možná je to poučení pro voliče i politiky: útok není setrvalý politický stav, útok je vždy jen stav výjimečný. Politik nemusí být jen žralok, který žije, když plave a plive síru. Že se to veřejnosti líbí, že Ratha za to obdivovali? Nemusí všichni politici plout s voliči, někteří mohou plout proti. A bez sirného zápachu. Je pořád ještě dost voličů, kteří to ocení. 

***

Událost z toho propuštění dělá sám obžalovaný. Z věznice přímo na tiskovku s novináři. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Slepci a nestrany
8.11.2013    Mladá fronta DNES    str. 10    Názory
    Karel Steigerwald        
Není úpadek demokracie, nýbrž úpadek lidí v ní 

Poražení jsou slepí. Sobotka změní vedení, nikoliv program. Rebely zardousí, intrikáni zůstanou. Klaus zkritizuje kdeco, nula čtyřicet procent ho nezarazí. ODS se vysílí popisem nepřátel. Nestrany za to musí být vděčné. Porostou. A s nimi ideologie. Jaká asi? 

V čase úpadku je asi obtížné rozpoznat realisticky jeho příčiny. Slepota je zřejmě součástí toho úpadku. Čtenář jistě ví, že mám na mysli právě probíhající úpadek české pravice a jeho ponuré kritické reflexe. 
	Pravici ve volbách mělo představovat prapodivné a nesourodé hnutí Hlavu vzhůru!. Jeho intelektuální přitažlivost byla přímo úměrná volebnímu zisku – líbilo se čtyřem desetinám jednoho procenta voličů. Ti postřehli včas, že se o pravicovou jednotu nejedná, nýbrž o fantazmagorický slepenec nejrůznějších politických obskurností typu nespojitelná triáda Volfová, Zubová, Bobošíková. Pro exprezidenta Klause to přesto je uskupení, kterému dal svou přízeň (i když ne tu fotografii). Zdůvodnil to zaujetím Bobošíkové proti EU, ačkoliv to zaujetí svou vehemencí celou racionální klausovskou kritiku EU diskredituje. Nic pravicového Hlava vzhůru! nenabízí, leda fráze a bigotnost. Soustředila naopak dost sirot odpadlých od lecčehos. Že tuto prázdnotu Klaus nerozpozná, musí vrtat hlavou kdekomu. 
	Ještě podivnější je, že Stranu svobodných označí za jednu z příčin neúspěchu Bobošíkové, protože se k bojovné ženě nepřidala. Přehlédl, že Machova strana je dnes patrně jediná autentická liberální a konzervativní strana, nikoliv příčina neúspěchu pravice. Svobodní ve volbách zaujali, jejich známost stoupla i bez obvyklé politické podlézavosti a může je čekat lepší budoucnost. Pravicovému voliči nabízejí kompaktní a čistý koncept. 
	V nepochopení situace nijak nezaostává ani ODS. Poslanec Svoboda se domnívá, že hlavní příčinou neúspěchu ODS je mocí opilý prezident, zrádci v lůně strany a dva hlavní deníky v rukou politické konkurence. Paroubek, větřící fiasko už předem, do voleb sám nešel. Ale zdůvodnění měl nejostřejší: jsou nesvobodné, je to divadlo, on loutkou nebude! 
	Součástí politických porážek je, že poražení příčiny porážek nechápou. Vinen je vždy nějaký nepřítel. Je to nejsnadnější cesta do politických pekel. Za pády a neúspěchy vždy mohou hlavně ti padající a neúspěšní, nikoliv počasí a nepřátelé. Co považují padlí za příčinu, jsou jen okolnosti, kterých by si v době úspěchu ani nepovšimli. Pokud ODS nebude vědět, proč padla, v příštích volbách už nebude. Pravice je sice věčná (stejně jako levice), ale ODS ji věčně představovat nemusí. Ostatně Svobodní jsou na vzestupu, závaží hříchů z minulosti nemají. Zato mají, co Klaus vždy žádal a co dnes přehlíží – ideové ukotvení a realismus. 

Plnou parou do zmatků 

Politická scéna je rozvrácená a nečitelná. Dělat z toho závěr, že končí normální (klasické, zastaralé, bezobsažné) dělení na pravici a levici, je neoprávněné. Selhaly pravicové politické strany, lidé v nich a jejich špatná praktická politika. Ale selhala i levice. Že po tom všem docílí ČSSD tak ubohého výsledku, je jen její zásluha, však i nynější rozvrat to dokazuje. Voliči podpořili nové strany nestrany, které zatím nic než slova nenabízejí, ale můžeme si být jisti, že za pár týdnů či měsíců z nich budou zas jen normální, nějak zakotvené či rozplizlé politické strany, nikoliv sbor zázračných andělů, jak to dnes blouznivci rádi prezentují. 
	Během příštích čtyř let se nejspíš dočkáme toho, co už dnes máme: politického zmatku, afér, žabomyších bitek, navršené a neschválené reformy penzí i zdravotního pojištění, dál stoupajícího státního dluhu a pod tím vším doutnajícího úplatkářství. Prostě, pojede se kodrcavě dál, jako by nic, močálem černým kolem divnejch skal. 
	Pravice zdegenerovala, a co je opravdu to pravicové, zastřela skandály, aférami a jakousi trapností, ryze asi českou, viz věta „chtěl jsem odklonit peníze od manželky“. Politický program se v tom balastu rozpustil v nic. V popředí je nelichotivý obraz, pravice jako lumpové. Rozptýlit ho bude nadlidské. 
	Nic tradičně nabízí i levice. Líčí svět z období parních strojů. Svůj úspěch zakládá na očerňování pravice. Sama nabízí program, který se hodí k zatápění v parním kotli. Nyní se rve nikoliv o směřování strany, nýbrž o kariéru, já předseda, ty předseda. 
	Nové strany (hnutí) se nabídly srozumitelně: co ti chybí, to já ti dám. Volili je proto osiřelí voliči pravice i levice. Třídění nastane až během vládnutí, bude-li jaké, a až se vůdcovská uskupení logicky začnou měnit v partaje či v opozici. Počítat s tím, že budou vládnout nepartaje, je nesmysl. Je občanská stranická demokracie s úspěchy i prohrami, nebo je diktát vládce, na konci vždy jen s prohrami. 
	Poražení jsou slepí. Sobotka změní vedení, nikoliv program. Rebely zardousí, intrikáni mu zůstanou. Klaus zkritizuje kdeco, nula čtyřicet procent ho nezarazí. ODS se vysílí popisem nepřátel. Nestrany musí být za toto klima slepoty vděčné. Porostou. A s nimi jejich ideologie. Jaké asi? 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Sobotka a lustráti:
5.11.2013    Mladá fronta DNES    str. 10    Názory
    Karla Steigerwalda        
cha cha cha... 
Lustrační zákon a jeho osudy, to je jeden z nejviditelnějších kabaretně tragických scénářů naší nové doby. Měl zamezit, aby bývalí lidoví milicionáři, agenti a úředníci StB či absolventi některých ruských škol v terorismu pronikali do státní správy nové doby. 
	Postižené osoby proti němu bojovaly, protože podle nich porušuje lidská práva. Právo estébáků na koryto u státu porušoval, to ano. K této spodině se přidávali různí farizejové oslnění sami sebou, bojovníci za právo lidí na zlo a mezinárodní organizace, jejichž cílem je lézt lidem na nervy. 
	Vrcholným orgánem toho boje se staly soudy. Velmi často estébáky, udavače či v Rusku školené škodiče očišťovaly – s kuriózním argumentem, že spisům StB se nedá věřit. K tomu se přidal chaos – spisy se objevovaly a mizely právě tak jako dnes odposlechy. Někdo je měl, jiný ne, kradly se beztrestně, byla z nich špinavá politická zbraň. Estébákům umožnil lustrační zákon soudně cejchované očištění. Když dnes napíšete, že předseda KSČM Filip byl udavač, asi vás zavřou. 
Nevěděl, že udává, má na to rozsudek. 
	Jiné, nevinné lidi lustrační zákon pošpinil, bez naděje na očištění. Ale estébákům, kteří chtěli dojit i nový režim, nastavil přece jen jakousi hráz. Dnes je dokonalým příkladem toho, že i rozumný zákon dokáže české prostředí vykloubit z jeho smyslu. V rukou dnešních politiků je celý lustrační zákon už jen obyčejná sukovice. 
	Sobotka požaduje po příštích členech vlády lustrační osvědčení. Ale nejde mu o nějakou očistu, jde mu o Andreje Babiše. Před pár týdny se chtěl spojit s KSČM, protože by mu to pomohlo být u moci. Teď chce lustrák, aby srazil Babišovi hřebínek. Babiš má advokáty, kteří prý problém rozlousknou. Jak asi? 
	Babiš chce dokázat, že agentem nebyl, nebo žádá, aby mu dokázali, že byl. To půjde obtížně, rozhodující většinu spisů v prosinci 1989 na StB skartovali. To hodně naznačuje. Babišovi právníci mohou právem tvrdit, že to nenaznačuje nic. 
Nebo že to namířili nepřátelé proti Babišovi. V lednu může slovenský soud Babiše očistit. Nebo ne. Je to ale jedno, jinou vládu než s Babišem Sobotka dohromady nedá. Tak se problémem bude muset nějak prokousat a prokousané strávit. I Zeman měl spolupracovníky StB ve vládě. Byli to jeho odborníci. Přesněji, tak si Zeman odborníky představuje. Nejpodivnější byl Kavan. Těsně po Listopadu ho filmovali, jak se radí s estébáky. Ale co je agent Kavan proti obdivování Stalina a Gottwalda předáky KSČM, kterou chtěl Sobotka mít u moci celou? 
	Ve chvíli, kdy byla vláda s komunisty na spadnutí, vzniká nový absurdní spor. Dovoluje zákon agentovi StB být členem vlády? Vládě s komunisty zamezil Babiš. Má ale problém s agentstvím. Zeman Sobotkovi agenta nedovolí. Sám měl ve vládě agenta Kato. Sobotka agenta ve vládě nechce. Když bude potřeba, klidně tam pustí komunisty. Chce moc – a chce zasolit Zemanovi i Babišovi jednou ranou. 
	Mravní linii už lustrační zákon nemá. Pomáhá lustrátům, před kterými měl chránit. Lustrum byla ve starém Římě každých pět let rituální očista občanů. Zapíchlo se prase či ovce, hříchy šly pryč. Pěkný zvyk, zahánět hřích jídlem. 	U nás ten rituál běží nepřetržitě. Někoho zapíchnou, jiný se očišťuje, hříchy trvají. A furt se žere. Budiž nám útěchou, že ani v Římě lustrum nikoho neočistilo. Haiku 

O autorovi| Karla Steigerwalda, komentátora MF DNES
Foto popis| O autorovi| Karla Steigerwalda, komentátora MF DNES
Foto popis|

Lapli dinosaura
2.11.2013    Mladá fronta DNES    str. 10    Názory
    Karel Steigerwald        
Utajení. Zájem státu, zájem veřejnosti. Co je víc...

Miliardové techtle jsou u ledu, Nečasovy nízkonákladové činy orgány stíhají. Pozorujte Bártův případ, co se z něj asi vyvine. Ostatně nic jiného nám nezbývá než pozorovat. Tak je už naše demokracie vyspělá.

Vít Bárta v politice už tři roky představuje to, proti čemu nejvíc řečnil, totiž dinosaura. Jeho kariéra byla založena na zbabělosti koaličních partnerů. Poté, co hned na jejím začátku vešla ve známost jeho řeč o tom, jak bude vytěžovat stát ve prospěch své firmy, měl být přinejmenším obžalován ze spiknutí proti demokracii či státu či proti zdravému rozumu a asi také za nějaký takový zločin i odsouzen. Prošlo mu to, protože tvořil sice toxický, ale přece jen nosný prvek koalice. Stát nevytěžil, ale zplodil všechny ty Kočí, Škárky, Johny, Peaky, celý ten kuriózní svět dětinských a nechutných vášniček.
Čaroval s odposlechy, s penězi v obálkách, řečnil vzletně jako Rath proti tomu, co sám představoval. Koalici se nevyplatil, byl velkým startérem jejího běhu do propasti. Tak to chodí.
	Byl náhle zatčen, zadržen, obalen tajností, prý za kupování informací a odposlechů přímo z lůna tajných služeb. Ale i tyto stručné informace jsou tajné, celý jeho případ je tajný.
Abychom se nic nedozvěděli, je případ v režimu utajení, což je stav, kdy hrozí poškození a ohrožení zájmů státu. Počkejme pár dnů, některé tajnosti polezou ven, svůj stát dobře známe. Politik Bárta se vyšvihl vysoko, ohrožuje stát. V tom případě však platí zájem veřejnosti vědět, jak to vlastně je, mnohem víc než zájem státu, abychom to nevěděli.
	V obecnějším smyslu toho slova ohrožuje Bárta stát svou politikou už čtvrtý rok. Ale zvolen letos už nebyl, voliči mají svůj rozum a zdálo se, že upadne v zapomnění stejně jako jeho osobní strana. Neupadl, budeme mít na krku jeho kauzu.
	České orgány jsou zvláštní dravci. Krouží po obloze, náhle se snesou dolů, zachvátí kořist a unesou ji k sobě do vazby. Necestami z neznámých i známých kanálů vyjde pak najevo mnoho zločinného. Ale jak plyne stále pomaleji se vlekoucí spletité vyšetřování, zločinná obvinění se mění v jiná, ochabují, až pak docela mizí, zachumlána do jakýchsi zmatků. Na dvorku dost peří, kořist rozklofaná dravcem odkulhá pryč. Touto vzletnou metaforou chci říci, že orgány mají mnoho obviněných, hodně vazeb, hromady vyšetřování a velmi maličko rozsudků. Čím to je, nevím. Už za komunistů se na stížnost odpovídalo lakonicky: Na vaši stížnost, že vyřízení vaší žádosti trvá dlouho, vám oznamujeme, že vyřízení žádosti dlouho trvá.

Úniky, kam se podíváš

Půjde-li i Bártův případ touto cestou, bůh spravedlnosti nás potěš. Už to tajemství, které prý ohrožuje stát, tím zavání. Že nejen Bárta, ale kdekdo celkem běžně disponuje neveřejnými materiály z tajných zdrojů, je obecně známé. Dělá to hodně zlého (pomluvy, informace vyrvané z kontextu) zejména mezi lidmi. Stát už dlouhá léta ohrožuje hlavně ilegální původ všelijakých dokumentů a velkorysá netečnost, s níž stát těmto nezákonným únikům přihlíží.
	Tak je Bártův případ na rozcestí. Může to být první signál, že nezákonné obchody se státními dokumenty končí, ale může to být jen další figura české mazurky, která kdysi dávno začala pověstným „kufříkem“ Miloše Zemana, v němž byly sice bezcenné, ale uniklé dokumenty z bezpečnostních archivů. Od těch dob se podobné úniky (rozuměj krádeže či obchody) vžily. Je to činnost mlčky beztrestná a nevyšetřovaná. Anebo nevyšetřitelná.
	Jsou dohady, že Bártovo zatčení souvisí s neblaze populárním Janouškem, jehož telefonní rozhovory s tehdejším primátorem Bémem pobavily a rozčílily celou zem. Kolibřík a Mazánek zlidověli. Nahrávka pocházela z BIS. Jak se dostala do rukou Bártovy firmy ABL, se nezkoumalo či nevyzkoumalo. Béma stály trapné nahrávky kariéru. Jejich závažný obsah také nikdo nezkoumal. Plynulo z něj, že Janoušek měl zvenku řídit rozhodování důležitých orgánů pražského magistrátu. Čtenář jistě ví, že jde o téhož Janouška, který přejel ženu, ublížil jí ve vzteku na zdraví, řídil pod vlivem, ujel od nehody a už druhý rok užívá s řidičákem v kapse přepychu soudního procesu bez pohybu vpřed. Zajímavé je, že má i řidičák na letadlo, což je asi pro řídký provoz na obloze méně nebezpečné než ulice v Praze 4. Ale jednou orgánům třeba i uletí.
	Janouškův proces žádným oslnivým vítězstvím spravedlnosti není. Lépe na tom není ani vlekoucí se případ Rath. Blednout začíná původně bombastický případ tří poslanců a expremiéra Nečase. Kauza Mostecké uhelné by se nepohnula vůbec, nebýt Švýcarů. O mnoha jiných případech nemluvě.
	Celková bilance řádící spravedlnosti je ubohá. Bylo to silné téma voleb. Nerado se to připouští, ale nic jiného voliče víc nerozdráždilo. Dvě nové strany úspěšně přesvědčily voliče, že jsou opravdový Zorro mstitel – a vydělaly na tom.
	Miliardové techtle jsou u ledu, Nečasovy nízkonákladové činy orgány stíhají. Pozorujte Bártův případ, co se z něj asi vyvine. Ostatně nic jiného nám nezbývá než pozorovat. Tak je už naše demokracie vyspělá.

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Poslanci a Nečas: soud rozhodl, otázky trvají dál
1.11.2013    Mladá fronta DNES    str. 10    Názory
    KAREL STEIGERWALD        
Očima Karla Steigerwalda 

Nejvyšší soud nezklamal. Vydal ve věci Nečase a tří poslanců rozhodnutí, v němž se občan pro jeho rozpornou složitost nevyzná. Odpovědí právníka by mohlo být, že zkoumaná věc je tak složitá, že rozhodnutí jednoduché být nemůže. Míněním občana má však být, že právu je třeba rozumět. Je třeba vědět, co ano, co ne a proč. Kdo jiný než soudy má v tom občany trénovat? 
	Nejvyšší soud však nezkoumal, zda dotyční spáchali trestný čin. Zkoumal, zda je možné exposlance v té věci stíhat. Ne-li, řekl zlověstně státní zástupce Ištvan, dočkáme se jakýchsi dalekosáhlých neštěstí. Tak se brzy dozvíme, jaká neštěstí měl na mysli, protože soud stíhání poslanců s odkazem na imunitu zakázal. V případu Nečase stíhání bez ohledu na imunitu povolil. Bližší vysvětlení tohoto rozporu jistě přijde, ale rozpaky nás laiků to nezaplaší. Už teď vyvolává názor Nejvyššího soudu mnoho otázek, k nimž odpovědi zatím nepasují. Nečasovy politické handly byly sice zavrženíhodné, ale celkem běžné. Ideologie „trafik“ využíval kdekdo. Znamená stíhání Nečase, že ode dneška už to handlování nebude? A že se oko stíhatelů zaměří i zpět, na jiné podobné případy? Je jich dost. Nebo je Nečasovo stíhání jen exces, který trend neovlivní? Vysvětlení může ležet v jakési právnické hantýrce, která obhájí vše, co mají nahoře rádi, krom jediného: že právo měří vždy a všem stejně. A že i my laici tomu máme důvěřovat. 
	Právo u nás nemají v rukou právníci, nýbrž politici. Ti označují, kdo co provedl a co se mu má stát. 
Tresty zatím nedávají, protože nemohou. Pro toto úzkoprsé pojetí končí většina našich slavných „politických“ případů v pověstném zapomnění. Role policistů a soudců je mnohem menší. Policie nejvíc používá metodu nekonečných odkladů. Soudy využívají poslíčků - spisy putují nahoru a dolů v celém soudním systému. Těmito metodami se naléhavost kauz rozpouští v čase. Nejsilnější bývají kauzy na počátku. Hrají se před kamerami, v kostýmech policejních obrněnců, s pachateli v poutech. Končí jako vše staré ošuntěle, bez zájmu veřejnosti. 
	Veřejnost asi nepálí složité šmodrchanice na téma imunity poslanců či ministrů. Je přímočařejší - co je správně, to platí? Je to trafikantství špatně? Má se trestat? Má se trestat vždy, nebo jen někdy? Je správné, že to dlouho běží a pak to na jednoho spadne? 
Nebo platí pravidlo, že ucho džbánu se utrhlo a jednou se se stíháním začít musí? 
	Nejvyšší soud vydal rozhodnutí. Moc nám ale nepomohl. 

O autorovi| komentátora MF DNES
Foto popis| O autorovi| komentátora MF DNES
Foto popis|

Rudá záře nezáří. Demokracie se bránit umí. Někdy
31.10.2013    Mladá fronta DNES    str. 11    Názory
    Karel Steigerwald        
Volby nedopadly tak zlověstně, jak vyhlížely. K restauraci socialismu (s výjimkou hořkosměšné Čubovy medaile) nedojde. Možná rozvrat v ČSSD vyjadřuje lítost nad tímto neúspěchem. Pokus frakce odvolat předsedu v momentě, kdy má vítězná strana sestavovat vládu, je kuriózní vynález. Strany předáky svrhávají v okamžiku pádu, když jim uteče moc, ne když ji mají vybudovat. Ale puč se nezdaří a odnese to ČSSD. 
	Potrestaný byl i prezident. Selhala jeho snaha zvětšovat si moc pomocí nastrčených figurek. („Byl jsem volen největším počtem hlasů!“) Ani úspěch strany lokajů (SPOZ), ani přetvoření ČSSD ve stranu lokajů se nekoná. Na prezidentovi je, aby se vrátil do standardních kolejí prezidentování. Asi něco ještě zkusí, je to státník nepokojný. Ale velký balík moci má nyní ANO 2011, kteréžto hnutí Zemanově černé laboratoři nakloněno určitě nebude. 
	Demokracie se osvědčila. Mocenské rozložení po volbách obavy z jejího ohrožení nevyvolává. To, co před volbami vypadalo jako spojení antidemokratických a autoritářských sil, končí v troskách. Jako už vícekrát, voliči rozdělili moc jinak, než si politické síly plánovaly. Na mocenské plotně se připaluje poslední prezidentův kastrůlek, jeho osobní vláda bez souhlasu Sněmovny. Čím dřív zmizí, tím lépe pro republiku. 
	Občanstvo musí mít věčně čich pro síly, které svobodu okusují. Zatím to vychází, volby odstranily (krom dalších) Sládka i Paroubka, na uzdě jakžtakž drží komunisty i hnědopravé nacionalisty. To je nejlepší poučení z voleb. Jen aby tato opatrnost vydržela. Krizí, které autoritářům přejí, je vždycky dost. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Pouhý den poté...
29.10.2013    Mladá fronta DNES    str. 14    Názory
    Karel Steigerwald        
Puč v sociální demokracii ohrožuje stát 

Všechny strany se shodují v tom, že zavedou pořádek a politiku očistí. 
Ale hned první krok, Haškův puč, toto odhodlání narušuje. Vždyť jsou to zas jen staré temné pletichy, žádné nové vládnutí. A pan prezident všech to vede. 

Sobotka myslí, že puč s výsledkem voleb nesouvisí. Skočili by prý po něm při jakémkoliv výsledku. Asi ví, jak hluboké jsou spory a nenávisti uvnitř dvouhlavé ČSSD. 
	Na puč je v této chvíli nejnevhodnější chvíle nejen pro sociální demokracii. Roztříštěná Sněmovna s nečitelnými silami má schválit vládu. V nabídce je zatím jediná pravděpodobná varianta: ČSSD, ANO 2011 a KDU-ČSL. Když dvě dračí hlavy rozkousnou ČSSD vejpůl, tato možnost padne. Pak můžeme sestavení vlády pustit z hlavy. S dvojstranou v jednom domě stěží někdo bude dělat i tak riskantní koalice, přičemž to někdo jsou jen dvě možné strany. (Sestavovat nějakou středopravou koalici může dnes jen fantasta, pravice volby prohrála a do vlády teď nepatří.) Puč v ČSSD je katastrofou pro celou politickou scénu. 
	Možná že právě proto realističtější síly v ČSSD puč nějakým zázrakem či silou potlačí, odloží, deponují pod politický koberec. 
Tam lze uložit cokoliv, ale dlouho tam nic nezůstane. Ať socialisté vymyslí řešení jakékoliv, třaskavina pod kobercem bude číhat. Jen slepec nevidí, že je to velké dílo velkého prezidenta. Je to muž pomstychtivý a mocichtivý. Mstí se vedení ČSSD, které jej před deseti lety odstavilo z Hradu. A k výkonu moci potřebuje prezidentskou stranu. Tak ji vyrábí. 
	Až vznikne osa Hrad – Lidový dům, věci se zklidní a nastane Zemanovo samovládnutí. Jenže věci nejsou nikdy tak jednoduché. Bez komunistů se takové vládnutí, navíc s rozpůlenou ČSSD, dělat nedá. Pro případné koaliční partnery by to byla nabídka evidentně nepřijatelná – i kdyby si prezident osedlal socialisty všechny. Ani Babiš, ani lidovci by do takové mírně zapáchající nejistoty dělat Zemanovi křoví asi nešli. Tak se modleme, aby se puči brzy alespoň odtroubilo. 
	Už den po volbách zase slyšíme podivné nápady: předseda nepředseda, o vládě nejedná, pověřen sestavením vlády je, ale má odstoupit, on to neudělá, protože pučistů je málo, kdežto pučisti tvrdí, že jich je mnoho. 
	Když odstupoval Paroubek, vše bylo jasné. Dal kampani jasný styl, pro mnohé odpudivý. Předsedou vlády se stát nemohl, výsledek voleb to neumožnil. Sobotka prezentoval ČSSD v souladu s vedením, chyby patří celému vedení. V této situaci jsou důvody pro jeho odstoupení vnitrostranicky krkolomné a navenek riskantní. Ono už i bez puče nebude hledání průniku politických programů při tvorbě nové vládní koalice žádný med. Lidovci musí být při paktech se socialisty velmi hákliví, mají k tomu přiměřeně smutnou minulost. Babiš je v kleci vlastních axiomů, které mu vládní dohadování komplikují. Na to, aby byl v opozici, dostal příliš mnoho moci. A být ve vládě s ČSSD ohrožuje jeho deklarovanou čistotu. S ODS a TOP 09 nejde z mravních důvodů, jenže stačí couvnout o sedm let a z ČSSD je stejně tak zkorumpovaná a trapnými aférami zatížená partaj. 

Zemanova klopotná pomsta 

A tyto těžkosti Hašek svým pučem ještě násobí. Říkejme ale raději prezidentův puč. 
Uvnitř ČSSD nehoří programová válka ani války o styl vládnutí, o cíle a metody politického boje. Běží jen primitivní válka o to, kdo bude ve straně poroučet. Zeman, nebo stávající vedení, přesněji část stávajícího vedení, protože část už do služeb prezidenta vstoupila. Voliče ale zajímá, jak se bude vládnout, kam se politika hne, kdo vytvoří vládu. Spor Zeman – Sobotka je ryze soukromý, nikoliv ideový, jak by se na vrcholovou politiku vládní síly slušelo. Je to válka samovládcovy bezohlednosti proti zrádcovské a neposlušné straně. Prvním poraženým může být republika. Cit pro státoprávnost v tom puči neúčinkuje. Zbraní proti Sobotkovi je volební katastrofa. Zní to logicky. Proč má opoziční strana v okamžiku, kdy se vládní koalice tak ostudně zhroutí, tak malý úspěch při volbách? Zavinil to předseda? 
	Pučisti říkají, že ano. Ale předseda má pravdu, zaříznout by ho chtěli při každém výsledku. Dnes jim běží poslední minuty, zanedlouho bude (byl by?) Sobotka předsedou koaliční vlády a pučisti budou muset na další pokus o mord čekat, nikdo neví, jak dlouho. 
	Ve volebním výsledku jsou pučisti namočeni stejně jako Sobotka. Porazil je starodávný volební program, hodící se snad jen stávkujícím horníkům v roce 1892. Líčení bídy pracujících a hladomoru u voličů nezabralo. Navíc je to obor komunistů. Moderní sociální stát má jiná témata. Ta, která právě hrají hlavní roli, lépe vystihly nově vzniklé strany. Babiš i Okamura nabídli voličům, že skoncují s korupcí a zločinem. To zabralo nejvíc. 
Léta se vlekoucí neschopnost státu vypořádávat se se svým vlastním nezákonným chováním se stala dominantním tématem voleb. 
	Má to ale být dominantní téma pro policii, státní zástupce a soudy. Jsme v situaci, kdy politici na sebe berou roli policistů, žalobců i soudců a voliči na tuto jejich roli slyší, a vidí v ní dokonce naději na nápravu. 
	Na toto téma se také má sestavovat vláda. Všechny strany se shodují v tom, že zavedou pořádek a politiku očistí. Ale hned první krok, puč v sociální demokracii, toto odhodlání narušuje. Vždyť jsou to zas jen staré temné pletichy, žádné nové vládnutí. A pan prezident všech to vede. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Neurážej majestát. Urazí se sám
26.10.2013    Mladá fronta DNES    str. 10    Názory
    Karel Steigerwald        
Zeman má smysl pro absurditu. Aby ne, sám je absurdity futrál. V Ústí mu přinesli na krajský úřad základní kámen neexistující stavby. Poklepal na něj kladívkem, stavba paláce někdy určitě vznikne, fotka a oucta je už teď. To bychom nevymysleli, my bez fantazie orlů. 
	Nanoste mu na Hrad základní kameny všech staveb budoucnosti blízké i vzdálené. Brzdit ve vládnutí to hlavu státu nebude. Průměrný prezident poklepe za hodinu až na sto základních kamenů, to je změřené. Mohly by se stanovit klepací dny. Staví se pořád, stále bude na co klepat. V podhradí by mohl být výstavní salon kamenů poklepaných prezidentem. Lid by se tam mohl modlit a dumat, jak moudrého muže zvolil nahoru. Strana Svědků Zemanových by si tam mohla zabrat za státní prachy vlastní kumbál pro dobrou věc. 
	Kámen je kámen, nic než sláva klepetáře z něj nekouká. Rektoři jsou živí lidé, ty lze zkrotit, povýšit, sesadit, rozehnat, nepozvat. Kdo je prezident, zvát nemusí nebo může. Hrad je jeho. Je to šikovná budova na sjednocování lidí. 
	Zeman nedocenil, že i lidi jsou svoji. Nemusí přijít. Nepozval dva rektory, odměnou je mu, že z dvaceti šesti přijde jich jen pár. Nepřijdou primátoři, docenti, umělci a lékaři. Je divné, proč tam jdou ostatní? Přilísat se ke dvoru nebo uctít v nitru svém republiku, buranům navzdory? Každý má svobodu jít či nejít, kam chce a kam ho zvou. Jeden rektor se tam půjde poklonit odměněným. 
Všem by se klanět nemusel. Těm, co si úctu zaslouží, se může poklonit dole, v podhradí. Nahoře prezident – jak sám říká – každý den někoho urazí. 
	Prezident slíbil, že lidi sjednotí. Jde mu to báječně. Neřekl jen, že je bude sjednocovat proti sobě. Snad se mu to podaří. Jeden rektor prezidenta urazil, protože mu neumožnil na univerzitě vychvalovat stranu Svědci Zemanovi. Druhý rektor se před časem nepřišel podívat, jak prezident slavnostně nejmenuje Putnu profesorem. To jsou důležité sjednocovací prvky Zemanovy politiky. 
	Prezident se urážet nemá, to je jisté, i když není, jak říkal Vlasta Burian, korunovanej. Co ale dělat, když se urážky prezidenta dopustí sám prezident? Vychvaluje cigarety, uráží tím prezidentskou uvážlivost a všichni mlčí, místo aby ho taky nepozvali na Hrad. Mysleli jsme, že se prezident cvičně uráží v rámci zlidovění úřadu hlavy státu. Nejsem svatej, chce říci lidu. Lidový člověk na urážku nedbá, šklebí se, sobě dá režnou, jinému facku. Prezident ale ví, co je majestát, a rektorské holotě to trpět nebude. 
Příští rok bude ostřejší, pozor, profesůrci. Svědci práv občana Zemana už hloubí hradní šatlavy! 
	Prezident uvažuje o korunovaci. Hůř jsou na tom voliči. Nechtějí volit zloděje, estébáky a korupčníky. Jenže u nás tyto kategorie občanů neurčuje soud, jako v normálních zemích, nýbrž politici. A ti se nerozpakují, každý obviňuje každého. 
Proto máme mezi politiky tolik zlodějů a estébáků. Kdyby je prezident nepozval na Hrad, bude tam prázdno. Ale co když se politici, kteří se obviňují navzájem, pletou? 
Příští rok bude lov na generály a zpěváky. Jsou to, paní redaktorko, při vaší inteligenci, taky jen darmožrouti. 
	A po volbách, píše nám čtenář, si přetočíme hodinky o jednu hodinu a třicet let zpátky. 
Pustíme si k tomu díl Major Zeman vyšetřuje, kdo nevolil Svědky Zemanovy. 

O autorovi| Haiku Karla Steigerwalda komentátora MF DNES
Foto popis| O autorovi| Haiku Karla Steigerwalda komentátora MF DNES
Foto popis|

Ideje nekončí
25.10.2013    Mladá fronta DNES    str. 10    Názory
    Karel Steigerwald        
Pravice: jedna noha kulhá, druhá není. Ale doroste 

Neúspěch vlády nebyl neúspěchem pravicových reforem. Ty nikdo ani dobře nezná a málokdo je chápe. Není divu, k reformám pořádně ani nedošlo. Nepadla pravicová politika, padla vláda, neschopná je realizovat a obhajovat. 

Pohled na pravicové bitevní pole není pěkný. Pamětníci řeknou, totéž jsme viděli u Lipan. Pravici nikdo neporazil, pravice se porazila sama, jako sami sebe u Lipan porazili husiti. To by Lipany připomínalo, kdyby ta pragmatická a racionální část pravice porazila sektáře, divočáky a jiné na pravopravém konci, kde přestává legrace a začínají autoritáři. To se však nestalo, po poli se dnes naopak prohánějí právě ti pravopraví knězové, na zemi leží pravice liberální. 
	Dějiny se umějí šklebit. K zemi padla formálně nejsilnější středopravá polistopadová vláda. Nastoupila s elánem a s verbálním předsevzetím, že vůle k reformám bude mít dost. Po třech letech padla trapně, po sérii úderů, které si sama uštědřila. Na začátku se jaksi počítalo, že vláda udělá nepopulární, ale nutné reformy a za trest s pýchou na své dílo půjde pryč. Užitku z reforem si pak budou užívat následníci. Říká se tomu nadneseně: Děláme to pro vlast. Ale chodí to i opačně. Vláda nepadla proto, že prosazovala neoblíbené reformy. To by byl čestný pád. Padla na svůj postupný rozklad, na neúspěšné pokusy řady ministrů, na vnitrokoaliční bitky. 
	Neúspěch vlády nebyl neúspěchem pravicových reforem. Ty nikdo ani dobře nezná, málokdo je pochopil. Není divu, k reformám pořádně ani nedošlo. A když došlo, ven z vlády vycházely jen okousané cáry původních záměrů. Nepadla pravicová politika, padla vláda neschopná ji realizovat a obhajovat. A co se jí povedlo, to zaniklo v záři neúspěchů, jimiž si svítila na cestě k demisi. 
	Korunou všeho byl trapas premiéra Nečase. I v pravicovém světě platí, že co je v domě, není pro mne. Vydržovat si milenku přímo v úřadě za státní peníze je mores přímo orientální a tuplem trapný u pravicové konzervativní postavy, která tak šlape na všechny konzervativní hodnoty, jaké kdy ctila. 
Pyšná na sebe padlá koalice být nemůže a pyšná není ani ta vlast, ani pravicoví voliči. Ti jsou ve zmatku, v rozkladu, nevědí, koho volit. Tento úder z vlastního tábora nečekali. 
	Dnes mají jít k urnám a někomu dát hlas. Na našem „lipanském“ poli se objevilo hned několik rychlokvašných politických uskupení, která by ráda zaplnila volná místa po padlých. Naději nevzbuzují, spíš vypadají jako poslední rány od Lipan než jako „úsvit“ nové pravice. Voliči o ně mají zájem. Plyne z nepoučitelné naděje, že snad teď už konečně tito noví... 

Pravice si sama nasekala 

Češi rádi boří, co sami vybudovali. Tuto polistopadovou republiku vybudovala pravice. 
Přesněji, hlavně ODS. To dnes nikdo neřekne nahlas, protože ta republika se obligatorně popisuje jako pustina plná zločinu a korupčního gaunerství. Je to popis nepravdivý, ale přesvědčivý. V dějinách ODS najde podpory dost. Ministr Kocourek odkláněl miliony od manželky. Topolánek miloval luxus stylem chudáka, kterého bohatství oslnilo. 
Na kongresy ODS dojížděly postavy s holou hlavou v třímilionových autech. Poslanci ODS podivně obchodovali s nefungujícími zdravotními knížkami. Každá kontrola státních úřadů našla nepravosti úřednictva. Proti trafikám pro exposlance protestovala nahlas jen Němcová. A tak dál. Katastrofální výkony neschopných ministrů TOP 09. Kolaps sKarty. Kolaps registru automobilů. ODS alespoň zpytuje svědomí a vyměňuje lidi. Kalouskova TOP 09 dělá, že ona nic, ona jen muzikant. Nejhorší podobu mělo panování VV. Předávání obálek, Bártovy mocichtivé projevy. Kultura odposlechů. 
	Shrnuto: vládní koalice se chovala, jako by tu nebyla veřejnost. Odměnou ji stihne volební katastrofa. Nikdo nedokáže tak dobře ničit českou pravici jako ona sama. Volby běží ve znamení triviální politiky: doposud bylo všechno špatně, to zruším a zavedu všechno dobře. Ve spoušti po padlé koalici zní tato trivialita nadějně. Republiku je třeba zbořit a nahradit ji republikou lepší. To je teze, která umožní novým politikům vyšvihnout se na troskách toho předešlého rychle nahoru, nikoliv však vybudovat lepší republiku. I to je zásluha padlé vládní koalice, ona tu scenerii, v níž se tyto triviálnosti akceptují, připravila. 
	K reformě penzí, zdravotnictví, daní i státní správy, to jest k cílům předešlé středopravé koalice, se bude muset nakonec vrátit každá koalice a pokračovat. Pokud se tedy bude chtít vyhnout katastrofě. 
	Václav Klaus má pravdu, bez ideového ukotvení dopadá politika jako konglomerát nesourodých nápadů. Třeba jako Bobošíkové sestava. Ale politika se také nedá dělat bez pragmatických kompromisů, v nichž byl sám Klaus mistrem. Idejí se do voleb vzdal kdekdo, ideje dnes nevoní. Kdo je nemá, říká, že ideje končí. Není to pravda, končí leda lidé v nich. Jsou dvě věčné strany. Příznivci státního přerozdělování a příznivci svobodného trhu. To je hlavní proud, vše ostatní (politika úsvitů i zvednutých hlav) je kolorit. 
	Pravice se sama porazila, sama se bude muset zachránit. Čeká ji výprask. Když ji necháte zemřít, bude se vám muset znovu narodit. Tak kdo je pravičák, ať volí pravici. Levičák zas levici. Ale kdo je kdo, se těžko dnes pozná. Republika má malér, ale v pekle není. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Východ, Západ?
24.10.2013    Mladá fronta DNES    str. 16    Názory
    Karel Steigerwald        
Neokomunismus je tu: Dej hlas, udělám ti blahobyt 

Nemyslete si, že zavádění komunismu s hodnými komunisty splní jejich lži o blahobytu. Hodnej, zlej, každej neokomunista vám vezme peníze, aby vás mohl zaplavit výhodami, a svobodu, aby vám ty výhody narval do makovic silou. To je silné téma voleb. 

Volby začnou zítra. Nic nového vám už intelekt kandidátů nedodá. Stačí, co jste už dostali. Je to obrovský balík dobra, ve kterém výrazně převažují sliby opulentních darů. Ty vám dá vláda za to, že jste jí dali hlas. V drtivé menšině jsou sliby, že se vláda nebude plést do vašich životů a uměřenou opatrností vás nechá konat své dobro vlastníma rukama a hlavou. 
	Nabídky politických stran připomínají podomní obchod. Pošlete hlas, dodáme blahobyt. Rozdíly jsou v jemnostech. Jedni dají víc těm, druzí jiným. Je to podle odhadů, kdo asi tak dá (a za co) svůj hlas právě nám. Vynikají v tom zejména levicové strany: oškubejte bohaté, stejně nás nevolí. Rozdejte chudším, ti nás volí. Všechny strany přijaly ideu, že jsou jakýmsi zásobovacím centrem a spravedlivou rozdělovnou jánošíkovského typu. Ber a rozdej. K tomu se hlásí každá politika. Ta víc, ta méně, aby to její voliči neprokoukli. 
Všichni si myslí, že vláda musí zařizovat blahobyt, ať se děje, co se děje. 
	Jsou to staré komunistické relikty. Celé populace byly cvičené v tom, že vláda rozhodla, dala, zajistila, opatřila, dodala a postarala se. Lidi nemuseli nic, jen chodit do práce, hlasovat, zdobit a držet ústa. KSČ si proto, aby mohla řídit vznik blahobytu, přisvojila všechno, co v republice bylo. Problém byl, že se komunistům dodávka blahobytu až do rodin nedařila. Za železnou oponou, kde si blahobyt dělali lidi sami, bylo všeho víc a lepšího. 
	Od komunistů se lidé osvobodili, ale od ideje, že vlády tvoří a rozdávají blahobyt, nikoliv. Politické strany si to konečně po dvaceti pěti letech důsledně uvědomily. Proto se uchylují stále okatěji k obyčejnému slibování nesmyslů a pečených holoubat, která po volbách přiletí do úst voličů. 
Kdo se trápí, jaká dračí vajíčka nám KSČ zanechala, zde je má. Bezplatné školství? 
Penze? Zdraví zadarmo? Komunistické teorie učily, že darů od státu bude narůstat, peněz v rukou lidí ubývat, až na konci bude vše zadarmo. Nesmysl, kterého se nikdy nevzdáme. Žádná nynější vláda neřekne přímo: Všechno si platíte sami, jen zbytečně nepřehledně prostřednictvím vlády, s malým užitkem a bez kontroly. Tak upřímnou vládu by voliči uškrtili. Zadarmo, to je ono! Už komunisti to říkali! A daleko jsme od nich neodešli. Komunisti měli všechno, co země vyprodukovala, k dispozici. Zabavili to rovnou a pak z toho rozdávali. 

Dají. Ale nejprve vezmou 

Dnešní vlády na daních vyberou polovinu všeho. Napadlo někdy voliče, že rozdávání je hodně drahý špás? Za hodně peněz málo muziky? Vládám se to líbí. Lhát lidem je lehčí než prosazovat rozumné systémy, jak rozumně s veřejnými penězi. Moc vlád leží ve slibech, v zabavování a rozdávání. I dnešní volební programy se tváří jako hospodářský veleduch, který mávne, šoupne pár procent nahoru, pár dolů, přidá dětem, ubere vrátným ve vilách – a blahobyt zaviněný naší stranou bude tady. Píšu úmyslně „zaviněný“! 
Žádný blahobyt není tak drahý, jako je ten zaviněný státem. 
	Opravdové reformy se v republice nekonají a nekonaly. A nikdo už ani nepředstírá, že je chystá. Lhát se vyplácí víc. Lhářům každý rád naslouchá, reformátorům ne. Čeští reformátoři (bylo jich jak šafránu) zkrachovali (i vlastní vinou) a sloužit budou jako odstrašující panáci pro reptající voliče. Česko se rozhoduje pro nemodernost, pro zaostávání a posunuje se k chudobě civilizačního Východu. Asi to chce. Dva neony svítí nad republikou. Vládo, starej se! Zadarmo! 
	Už ve škole by se žactvo mělo učit základní politickou mantru sebeobrany před politikou a volebními kampaněmi. Bylo by to asi toto učení: Nevěřte politikovi, který vám slibuje, že vám po volbách něco dá. Aby to splnil, musí vám nejprve něco vzít. A vždycky vezme víc, než pak dá. Nevěřte politikovi, který slibuje, že rázně všechno zlepší. To možné není, nové svaté lidi do republiky nepřivede. Vytvoří ale nové zbytečné úřady na zlepšování čehokoliv. Nevěřte nikomu, že jeho vláda zařídí lidem blahobyt. Ten si zařídíte sami a levněji. Když budete mít malou a levnou vládu, budete na to mít. Malá vláda se postará o jednoduchá pravidla a vládu zákona. To stačí. Věřte tomu, kdo chce stát zjednodušit a snížit jeho výdaje i příjmy. 
Kdo nechce stát zadlužovat. Kdo říká: Blahobyt, milí brouci, vám vláda neudělá, ten si musíte udělat sami. Já zruším tu zbytečnou půlku státu. 
	Nemyslete si, že zavádění komunismu s hodnými komunisty splní jejich lži o blahobytu. Hodnej, zlej, každej neokomunista vám vezme peníze, aby vás mohl zaplavit výhodami, a svobodu, aby vám ty výhody narval do makovic silou. To je silné téma každých voleb. V našem počasí zní: na Východ, na Západ? Kam brouci poletíte? 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Aféry a volby
22.10.2013    Mladá fronta DNES    str. 10    Názory
    Karel Steigerwald        
Sarajevo, Kubice, Ištvan -a všechno se to rýmuje 

A co si má počít volič? Má jedinou možnost. Nebrat nejasné aféry na vědomí. Přijďte s tím, až to bude dokázáno a odsouzeno. Pak se zhnusíme. Do té doby nevidím, neslyším. 
Napravit by tento stav mohlo jediné - kdyby policie aféry vyšetřila. Ale nějak se jí to nedaří. 

Jako vždy mají i tyto volby na krku velkou aféru. Vězí v ní tajná služba, Jana Nagyová, která ji řídila, a tři exposlanci, kteří se nechali zkorumpovat. Zatýkalo se, byla pouta na rukou, noční přepady, vazební věznění. Viny ochabují, leckdo začíná pochybovat. Je to ale jedno, protože z vyšetřování nic jasného nevyplývá. My laikové se jen divíme. Proč dá milenka stopovat manželku? Proč generálové poslouchají úřednici? Proč se trafika pro odkvetlé politiky považuje jednou za korupci, jindy ne? Odpověď na tyto (a další) otázky ještě nemáme, zato už máme volby. 
	Takto jsme se divili už mnohokrát. Vzpomínejte: byl sarajevský atentát. Klausova vila ve Švýcarsku, konto ODS v cizině. Temné náznaky Josefa Zieleniece, ještě temnější mručení atentátníků. Zhroucení chodu politiky, další tajemné kombinace, čas od času konto nalezeno, pak zas ne. Vilu premiéra hledají ve Švýcarsku novináři. Skoro ji najdou. Ale jen skoro. Veřejnost zvažuje rozdíl mezi slovy nenašli a skoro našli. Mnoho otázek, nikdy žádná odpověď. Nic u soudu. Běžela pak léta, případ usnul. Přesněji: nevznikl. O nevzniklém případu dodnes mnozí řeknou: Dali to pod koberec. Výsledek? Předčasné volby, nová strana, která slíbila, že nebude krást. A zanikla. Pak opoziční smlouva. Tu všichni nenáviděli, ODS ji odpykala, ČSSD pomohla k moci. Po letech se k sarajevskému atentátu už nikdo nevracel, šel do dějin jako nesrozumitelná značka. Nikdo neví, co bylo na atentátu pravda, co nepravda. Nikdo neví, kdo a proč ho vymyslel. 
	Divili jsme se také Kubiceho zprávě. Nějak vytekla z tajného území na veřejnost, což je u nás běžné. Byla plná senzačních zločinů. Pár dní před volbami. Poškodila Paroubka, ten byl ale tak neoblíbený, že to nikomu nevadilo. Bylo tam proplétání zločinu a politiky, korupce, perverze s holčičkami na jachtách, biolíh a „osoba Kočka“. Samá tučná sousta. Co to řeklo voličům, posuďte sami. 
Paroubek myslí, že všechno, že ho ta zpráva jako politika zničila. Křičel však marně. Má ten nadutý neoblíbenec, co chtěl, říkali lidi. Jak ta zpráva ovlivnila volby, spočítejte si sami. Paroubek to měl nahnuté, ale možná méně. Ani dnes nikdo neví, co v té zprávě byla pravda, co lež. Nikdo také neví, kdo a proč ji vymyslel a vrhl na veřejnost. Zpráva zapadla do dějin, zůstal jen ten slavný název. Kubice se po letech stal ministrem vnitra. 

... a jedeme dál 

A letos to tu máme zas. Obvinění padají, rozšiřují se, brousí se kolem Nečase, všechno to směřuje k Rittigovi. Ten je sice padouchem, ale nebyl z ničeho obviněn. Je to nová disciplína - neobviněný padouch. Případ je spletitý, nejasný a nepřesvědčivý. Nebo jasný a přesvědčivý, jak si kdo přeje. Má opět vliv na volby. Poškodí, prospět nemůže. Vrcholní hodnostáři země se vyvracejí: předpis dovolil, předpis nedovolil. Na případ padá mlha. Ze zkušenosti by laik řekl, že oni ani tohle nikdy nerozmotají. Volby proběhnou, budou zase nová hoře a nové aféry, toto půjde za slavnými předchůdci do historických regálů. Na Ištvana a jeho kořist se zapomene, jako se zapomnělo na předchůdce. Aféra posloužila, aféra může jít. Zase se nikdo nedozví, jak to bylo. 
	Soudruh Husák říkal, že čas zahojí jizvy. 
Pletl se, jako většinou. Jizvy, o kterých je řeč, se nehojí. Jsou pod kobercem, nikoli v dějinách. Až zase budou volby, vrátí se. A v parádnějším převleku, než mají dnes. Protože pod tím kobercem bují a zvětšují se. Sarajevo bylo jen pokřikování politiků, Kubiceho zpráva měla policejní punc a odér uniklého tajemství. Aféra Nagyové už chrastí řetězy z kriminálu. Vystupují v ní generálové zkrocení ženou a zkorumpovaní exposlanci. Co přijde příště, když i ta poslední aféra zůstane nevyjasněná? Dočkáme se upálení někoho přímo na náměstí u Husova pomníku? 
	A co si má počít volič? Má jedinou možnost - nebrat nerozmotané a nejasné aféry na vědomí. Vezmu to na vědomí, až to budete mít, pánové, dokázáno a odsouzeno. Pak se nad pachatelem zhnusíme. Do té doby nevidím, neslyším. 
	Ne vždy se předvolební aféry voličů dotýkají. Zajímavá je pozice celkem přehledné aféry Rath, v které se pohybují konkrétní reálné miliony. Ačkoli je plně předvolební a plně ze stáje ČSSD, jaksi se od ní odpojila. Jako by Rath nebyl oblíbený předák ČSSD. Je to genialita politiky ČSSD, která nezdárného syna odvrhla, nebo je to přízeň sudiček, které tak lehce socialistům podobné grossovské ostudy promíjejí? 
	Dobře si stojí také aféra Babišovy spolupráce s StB. Slovenské orgány tvrdí, že je nepochybná, Babiš, že nebyla. Soud v Bratislavě se odložil až po volbách, protože Babiš nepřišel. Dával koblihy. Jeho obliby u voličů se proto věc nedotkla. 
	Nikdo nezměří, které nevyjasněné aféry škodí a které prospívají. Voliče mýlí, protože jim buďto věří, nebo naopak nevěří. Napravit se může jediné: aby orgány nenechaly žádnou aféru v povětří. Ozdravná pro společnost (volby nevolby) je jen čitelnost afér. Ten je nevinen, řekl to soud, ten zas naopak, také to řekl soud. To by měla být pevná osa, kol níž se politika točí. Ale není. Tak bůh s vámi, voliči. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Strejdulové jdou do voleb
19.10.2013    Mladá fronta DNES    str. 10    Názory
    Karel Steigerwald        
Haiku Karla Steigerwalda komentátora MF DNES 

V pondělí bude mít paní Zdena Salivarová-Škvorecká osmdesátiny. Na konci týdne budou volby. V Haiku se nám tyto dvě události spojily ve výmluvnou dvojici. 
	Salivarová představuje nakladatelství Sixty-Eight Publishers. Volby zas momentální dno české politiky. Škvorecký a Salivarová vydávali excelentní českou literaturu. Volby se kampaní už teď definovaly především jako bezohledné podbízení voličům, kombinované s bezohledným nadáváním politiků na politiku. Už to vypadá, jako by republiku obývali jen strejdulové, zbabělci a vyžírkové. Takové figury zabydlují romány jak Salivarové („Honzlová“), tak Škvoreckého („Zbabělci“). 
	Mysleli jsme si, že pobyt v románech je vrchol a konečná těchto typů. Omyl, teď už zas mají sklizeň a už víme, že ne poslední. Půjdou k volbám upevnit a rozšířit své pozice. 
	Ve Škvoreckého Zbabělcích vystupují komunisti jako to, co vždycky byli: za clonou krásných lží krutí bojovníci o moc a zájmy ruského státu. Proti nim něco, čemu by se dnes řeklo pravicoví občané a co mělo v roce 1945 podobu strejdulů, ušlápnutců, vystrašenců a hokynářských švindlířů. Takovou partu uměli komunisti vždy lehce zválcovat. 
Oběma partám se smáli kluci a holky, co měli rádi americký jazz. A z potomků komunistů a strejdulů a zbabělců a vyžírků se dnes tvoří česká obec podnikatelská, měšťanské občanstvo i rudoši z Čech a Moravy. Je z toho v českém mlejnku semleta prazvláštní hmota, která se příštím romanopiscům nabízí jako prvotřídní materiál. 
	Strejdulové jdou k volbám a budou také volit. Mají strach z komunistů. Ve Zbabělcích dělali povstání proti Němcům a měli z nich strach. V Honzlové udávali mladou holku a také měli strach. Číst si ty romány z éry komunismu je poučné. Nikdo si nemůže myslet, že tu dnes žijí jiní lidé. Werich kdysi říkával, že režimy se mění, ale budovy, kde sídlí, ne. Měl dodat, že ani lidi se nemění. 
	Je to často komické. Sám miliardář Babiš v televizní debatě (asi omylem) řekl, že jsme bohužel kapitalistická krajina. 
Je to divná pravice, za kterou se prohlašuje. Když se ho Němcová ptala na jeho světonázor, na nějaké ideové ukotvení, z nějž jeho politika může prýštit jako kompaktní a čitelný celek, nepochopil otázku. Opakoval několik náhodně narozených populistických detailů či praktických opatření. Nakonec nejblíže k Babišovu ideovému přesvědčení byl ten omyl, že kapitalismus je tu bohužel. I omyly mluví. 
	Založit z ničeho nakladatelství v Torontu byl velký čin. Nevíme v Haiku, jestli se ještě dnes ví, že literatura (a umění vůbec) je nejpodstatnější znak, podle něhož se lidi poznají. Zatímco supermarkety lidi sjednocují v lid, umění udržuje blahodárnou různost lidí. 
	Kandidáti, kteří jdou do těchto voleb, jsou vesměs už sjednoceni. Převažují ti strejdulové. Slibují, co nebude. Občas moderátoři některého přichytí, kolik že ty jejich řeči budou stát? Ještě jsme to nespočítali, řekne příští politik. Počítat to nebudou nikdy. Jaké počítání v moderní době, každý politik má svá vlastní správná čísla. Škvorecký i Salivarová měli na strejduly mimořádný literární čich. Letošní volby jsou v jejich znamení. Zaplaví zem. 
	Ne že by jich bylo víc, ale dostanou víc plochy. Co není oseto žlutou řepkou, tam vysadí strejduly. Strejdula je nejlepší politická potravina. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Duchaprázdno
17.10.2013    Mladá fronta DNES    str. 14    Názory
    Karel Steigerwald        
Politici vědí, co slíbit, ale nevědí, jak to splnit 
Kdo slibuje, že rázně a snadno zlepší naši společnost, na toho bychom si měli dát pozor. Myslím, že každý už víme proč. Oporou té ráznosti je vždy zneužití lidového vzteku, k němuž je dnes důvodů dost, k nastolení nějakého ještě většího svinstva, než máme. 

Kdyby nám někdo vyhlásil válku nebo nás rovnou okupoval, sjednotili bychom se. Zavládl by státnický rozum, lidskost a pravda. Češi by na sebe byli pyšní, jak čelí situaci s rozmyslem, až se diví celý svět. Stranické nenávisti by zmizely, sjednocený národ by psal hesla: Do zbraně, okupanti pryč. 
	Místo války nás čekají volby, které stavějí před voliče překvapivý problém: zvolte si, koho chcete, bude dobře. Rozdíly ve volebních programech nejsou velké a důležité. 
Dobře se po volbách bude mít většina z nás, ať vznikne jakákoliv koalice. Polepší si důchodci i lékaři. Nezaměstnanost klesne na mizivou úroveň. Zvýší se kvalita vzdělání. 
V důsledku toho se rozjede hospodářství. 
O absolventy výtečných škol se budou firmy prát. Nastane rozkvět kultury a umění. Postaráno bude o matky samoživitelky, o menšiny nepřizpůsobivých všech barev pleti. Po volbách vznikne racionální, fungující stát, v němž domoci se práva bude hračka. Zvýší se investice státu do hospodářství, takže přirozeně stoupnou příjmy státu. Proto také stoupnou výdaje státu na konání dobrých projektů pro lidi, ale nestoupne státní dluh. Naopak bude klesat. Zato přibude dálnic a koridorů. Vlaky budou čistší a pojedou rychleji. Dobrá česká potravina vytlačí škodlivé zahraniční šmejdy. Čeští šmejdové přijdou do vězení. Stát bude nakupovat levné židle pro úředníky, jejichž počet klesne, a zlevní i kancelářský papír A4. Kdyby vás napadlo ještě něco dobrého, klidně to připište k seznamu. Stane se to. 
	To politické strany nabízejí. Vědí dobře, co si lidé přejí, a tak jim to slibují. Kdo slibuje nejlépe, vyhraje nejvíc. To je logické, pro politické koktaly, kteří ani neumějí povědět, kolik miliard ušetří a kolik miliard přidají všem, není na světě místo. 
	Říká se, že tyto volby nemají téma. Není to pravda, mají téma. Nejlépe to vystihuje návrh jízdného ve vlaku zdarma. Ano, tím hlavním tématem je zalíbit se za každou cenu co největšímu počtu voličů. A protože si všichni politici představují voliče podobně, jsou i ty sliby podobné. Vycházejí ze stejného přesvědčení: co volič, to pitomec. Takové přesvědčení se ve volbách vždy vyplatí. Kdysi krom slibů nabízely partaje voličům rozdílné ideje, podle svého přesvědčení. To je zastaralé, dnes platí, čím větší napětí mezi stranami, tím bližší jsou si jejich programy. 

Jen nepoplašit voliče 

Všichni vědí, co mají slíbit, protože vědí, co se lidem líbí. K tomu však nepřipojují, jak ty sliby splní. To nechávají, aby voliče nepoplašili, v rovině neurčité líbeznosti. Dobře vědí, že většina těch cílů jsou nesmysly a neuskutečnitelná rajská přání. Nabídnout voličům něco obtížného či nepříjemného si netroufne nikdo. Jediný, kdo má nějakou žízeň na změny, je levice, zejména ta rudá. Ta nic neriskuje, podíl na moci jí prý spadne do klína tak jako tak, ať už slíbí zvýšení daní všem, nebo jen bohatým. 
	Strany, které by říkaly, je třeba dělat nepříjemné věci, aby se život republiky zlepšil, vymizely. Strany, které by slíbily, že alespoň nebudou překážet lidem, do parlamentu neprojdou. Proto najdete ve volebních programech jen samé příjemné věci a chuť rozdávat. V tom oboru se strany předhánějí, ačkoliv vědí, že nic příjemného nepřijde. Vystihl to kdysi Sobotka z ČSSD, když s nečekanou upřímností řekl, že předvolební sliby nebyly realistické, a proto nemohly být splněny. 
	Není žádný racionální důvod myslet si, že po volbách něco dobrého přijde. Změny mohou být jen pomalé, plíživé, skoro neviditelné. Jen tak se mění ve svobodné zemi politici i voliči, po milimetrech. Kdo slibuje, že rázně zlepší, změní, předělá naši společnost, na toho bychom si měli dát velký pozor. Myslím, že každý už ví proč. Oporou té ráznosti je vždy zneužití lidového vzteku k nastolení nějakého ještě většího svinstva. Mrkněte se do dějin, jsou tam. V čele výstřední vůdce, který mluví za lid. Říká referendum, ale sám vše diriguje. Slibuje ráznou a snadnou očistu. Bývá to generál, prezident, boháč i muž z lidu. Má směs libých nápadů odprava doleva. A říká, pravo a levo už není. Myslí tím: jsem já. Pár takových máme. 
	Ani po těchto volbách nepřiletí géniové či andělé spásy. Pravo a levo je. Můžeme očekávat jen tu neviditelnost pokroku. Prudké zlepšení nehrozí, ale hrozí prudké zhoršení. Voliči, kteří se ještě nezbláznili, by měli dát pozor, kdo chce sahat na to nejpodstatnější, na vládu práva. Bez ní či s jejím omezováním se nic dobrého nepřiblíží. 
	Já vím, to vše jsou stejně cenné rady jako ta volební programová moudra. Ano, je to bída. Kdo si zvolí uzurpátora, bude ho pak dlouho mít. Rozhodnout se musí voliči sami, žádný okupant je nesjednotí. A duchaprázdné volby to rozhodování komplikují. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Volby bez cíle
9.10.2013    Mladá fronta DNES    str. 10    Názory
    Karel Steigerwald        
Proč žádný politik neslíbí, že objeví tranzistor? 

Exprezident Klaus má pravdu, nic vážného volby nerozhodnou, témata nemají, mají jen ty metelesky blesky. Ale téma netéma, politickou atmosféru v zemi rozhodně otočí. Neptejte se kam. 

Metelesku blesku, slavné Kodetovo proletáři všech zemí... a jiné ukradené vtípky se derou do popředí jako nosná témata voleb. Jsou však jen výrazem naivity a hlouposti. 
Když budu zpívat Metelesku blesku nebo se přitulím k talentu herce Kodeta, on mě někdo půjde zvolit? Tomu může věřit jen ten, kdo pohrdá voliči až do hořkých konců. Nelákat voliče politickými projekty, nýbrž jen vypůjčenými větami lidí, kteří jsou mnohem vtipnější, je ubohost. A vida – může přesto dělat politiku. Když není nic lepšího po ruce, ať jde do boje i heslo Mladí ležáci, staří žebráci nebo slib, že postavíme průplav do Polska. 
	Exprezident Klaus má pravdu, nic vážného volby nerozhodnou, témata nemají, mají jen ty metelesky blesky. Ale téma netéma, politickou atmosféru v zemi rozhodně otočí. 
Neptejte se kam. Končí prý éra politiků zprava i zleva. Místo všech starých vyčpělých politiků, kteří jen s kmotry kradli a ničemu nerozuměli, přicházejí odborníci. Dnes jich už máme plnou vládu bez důvěry a po volbách už asi nic jiného než oni ve vítězné politice nezůstane. Definice odborníka je sice nejistá, ale není obtížná. Odborník je ten, kdo rozhodne správně. A správně nerozhodne nikdo jiný než my, odborníci. Pokud vám tato definice připomíná psa, jenž se kouše do ocasu, navrhněte jinou. Dopadne stejně. 
	Tendence nahradit politiky (kteří nemakají) odborníky (kteří makají) zesiluje. Voličům má naznačit, že všechno bude jinak. Základní politické dělítko bylo dřív mezi levicí, která preferuje přerozdělování s regulací, a pravicí, která preferuje osobní aktivitu se svobodou. To končí. Přerozdělovat budou odborníci odborně. Už to tu jednou bylo. Na základě vědeckých poznatků. A věda se nemýlí, to víme. Takové řízení státu nahradí politikaření i politiky. Jenže čím vědečtější a odbornější to rozhodování bylo, tím víc se hroutil celý stát. To je divné. Proč odbornost neslaví úspěchy, když je správná? Možná šlo o odbornost komunistickou. Může ji nahradit odbornost skutečně vědecká? 
	Ministr dopravy ve vládě odborníků se odvolává na knihu J. A. Bati Budujme stát pro čtyřicet milionů. Je to dílo zkušeného a úspěšného podnikatele. Srší důvěrou v podnikatelský rozum, jímž luští všechny problémy první republiky. Stín na něj vrhá jen fakt, že vyšlo v září 1938, kdy ta republika právě končila. Mělo v ní žít čtyřicet milionů Čechoslováků. Měla být plná průplavů a dálnic. Měla mít úplně jinou státní správu, než měla. Vznikla by nejbohatší a nejsilnější republika v Evropě. Byl by to důsledek racionálních zásahů a plánů skvělého podnikatele. Baťa to vše naplánoval, připravil a narýsoval včetně tras dálnic a kanálů. Ministrovi dopravy se to líbilo. Problém byl v tom, že život tu utopii nesledoval. Šel zcela jiným směrem. 
Dodnes Baťovým návrhům, ačkoliv byly tak odborné, za pravdu nedal. Z odborníkových snů jsou trosky. Pokud podle těch Baťových snů, na které se dnešní ministr dopravy odvolával, budeme stavět kanály napříč republikou, budou trosky i z nich. 

Politika odborníky mazaná 

Nahradit politiku plány odborníků je tedy nejisté. Vede to k utopii, protože snít a plánovat u stolu je jiný svět než ten, který žijí lidé. Na odborníky je třeba dát si zatraceně pozor. Jejich plány vedou v politice ke státnímu diktátu (kdo jiný by je uskutečnil) a k omezování svobody lidí (kteří chtějí jiné plány). Smyslem politiky není vybírat odborně to nejlepší, protože nikdo neví, co to je, nýbrž starat se o svobodu lidí, aby sami v milionech praktických pokusů mohli to nejlepší hledat. 
Nebo snad předpověděl a nachystal lidem nějaký politik odborník tranzistor či mobilní telefon? Šli politici do voleb se slibem, objevíme čip a změníme svět? Přesto se politika, zejména ta předvolební, tváří, jako by něco takového mohla lidem dát. 
Nechť se tomu nevěří. Nedá a nemůže dát, i kdyby to byla politika stokrát všemi odborníky mazaná. 
	Baťa spočítal, že běžící pás obuje celý svět. Běžící pás na správu věcí veřejných neexistuje. Před volbami se to říkat nesmí, to by si politici řezali větev. Ale volič o tom má vědět. Neměl by vyhledávat sliby, ty odletí. Ani by neměl od politiků chtít dary. Byly by stejně za jeho peníze. Neměl by doufat, že politici spustí běžící pás dobra. Měl by se ptát, kdo mi dá víc svobody k práci i radostem, chci-li to, nebo kdo mi dá víc dávek a přídavků, chci-li je. Jsem pravý, či levý? Co je lepší? 
	Rozebrat se v politickém haraburdí dneška je těžké. Někde uvnitř se skrývají ty dva základní směry, pravý a levý. Tam je podstata politiky. Podle toho mám dávat hlasy. Politik, u kterého tohle nerozeznám, je jen neužitečný správce politického haraburdí. Na prapor si píše: Metelesku blesku, třesku plesku. Víc nemá, co by řekl. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Tragédie Unie
4.10.2013    Mladá fronta DNES    str. 10    Názory
    Karel Steigerwald        
Není třeba napravovat EU. Napravme raději svou zemi 

Evropskou říši by alespoň pár příštích desetiletí mohl zlepšovat někdo vnitřně politicky silnější a mocnější, než je Česká republika. Ta má dost starostí o vlastní rozdrbanou košili, která jí musí být bližší než díry v bruselském kabátě. 

Václav Klaus navrhuje České republice vystoupit z Evropské unie. To samozřejmě vyvolá velký odpor přátel EU a další protiklausovskou kampaň. 
Kritici by ale měli být ve svých odsudcích opatrnější. 
	Klausův názor je jako obvykle mimo hlavní proud veřejného uvažování. Toho bychom si měli, zejména u politika, cenit. Opakovat, co říkají všichni, či většina všech, není příliš podnětné. Klaus už mnohokrát v minulosti přišel s názory, které veřejnost rozčilily či vyděsily. Byl označován za marginálního extremistu, dokonce za figuru v izolaci, které se normální Evropa směje. Ale nemuseli jsme ani dlouho čekat a Klausova témata se stala hlavním námětem veřejných sporů. 
	Jako by se tehdy podivín měnil v proroka. 
Vzpomeňme například téma vyrovnaných rozpočtů, běsný ekofanatismus kolem globálního oteplování i problematické politické důvody předáků Unie k ustanovení eura. Klaus si kritiku těchto témat hodně odpykal, ale celkem brzy se dočkal satisfakce. Místo oteplování planety začíná kralovat (asi na stejné úrovni) její ochlazování, euro je v katastrofální krizi, o vyrovnané rozpočty se zajímá bezmála každý (dnes už vystrašený) evropský politik. 

Potřebná reflexe 

Klausův návrh vystoupit z Unie je v kontextu jeho myšlení logický. Dnešní Unie je jiná než ta, kterou kdysi osvícení Evropané zakládali, dokonce i jiná než ta, do níž vstupovalo Česko. Společný trh a svoboda pohybu lidí a kapitálu ustupují společnému diktátu eurobyrokratů, kteří potenciál evropských svobod přeměňují v potenciál bruselského komandování. Je pochopitelné, že toto se Klausovi líbit nemůže, a dá se očekávat, že jeho kritika EU se záhy stane jedním z hlavních témat při debatách o budoucnosti evropské „integrace“ . Pokud by k této sebereflexi nedošlo, nemělo by smysl z Unie vystupovat, roztála by sama od sebe. 

Zamést si před vlastním prahem 

Ale i tak, jaký smysl má vystupovat z populární (a politiky oblíbené) organizace a zbavovat se tak vlivu, který (kdo ví jestli) může i malá republika v Bruselu mít? Proč má právě Česká republika demonstrovat kritiku EU, zejména když ona sama v domácí politice trpí stejnými potížemi (a v mnohem větším měřítku než Brusel), které už léta není schopna vyřešit (deficit demokracie, málo svobody, diktát byrokratů, nákladný státní aparát atd.)? 
	Bude ta demonstrace dost přesvědčivá? 
Kdekdo může oponovat, udělejte si nejprve pořádek doma. Potíže, které nám působí Brusel, jsou mnohem (zatím) menší než potíže, které republice působí její vlastní politická neschopnost. Ukazují to i blížící se volby. Klaus má pravdu, volby bez témat, bez koncepcí a idejí, jen jakési utilitární mumlání kandidátů, kteří bezdůvodně slibují, že bude lépe, ačkoliv lépe už bylo. Vypadá to, jako by žádný politický národ neexistoval. 
	Kritizovat Brusel vlastně vůbec není obtížné. Chce to jen (jako v pohádce) mít odvahu říkat nahlas, co už vidí kdekdo – že Brusel je nahý. Tu odvahu Klaus má. 
	Pro zajímavost: není to poprvé, co se Češi stavějí proti nějaké velké evropské ideji, iluzi či ničemnosti. Klaus chce vystoupit, aby dal najevo nesouhlas s Bruselem. Podobně školil Jan Hus Řím. Komenský sepsal návod na „všenápravu“ celého světa. A poslední příklad: jaro 1968 chtělo vysvětlit Brežněvovi, jak se dělá správný socialismus s lidskou tváří. Ostatní kolonie (Polsko, Maďarsko) se chtěly Rusů zbavit. Žádná z těchto náprav se Čechům nevyplatila. Husitství – rozmach barbarství a civilizační zpoždění o dvě stě let. Ani Komenského Pansofia celý svět nezlepšila, zato náboženské schizma opět zdevastovalo Čechy. Co vyvedli Dubčekovi komunisti s jejich lidským socialismem, si mnozí ještě pamatujeme. 
	Klausova kritika EU (včetně vystoupení z ní) má charakter hodně akademický. Žádné vystupování před námi neleží. Ani nevím, kdo by ho politicky vedl a obhájil. Mnohem víc namístě by v těchto časech mělo být zlepšování domácích poměrů. K těm je Klaus také (oprávněně) ostrý, ale přehlíží svou roli v nich. Ta byla v každém směru velká. Dnes je politicky nečitelný i on sám a jeho vstupy do politiky (vychvalování sektářů z firmy D. O. S. T a smutného slepence Bobošíkové) podporují především to, co sám kdysi nechtěl. 
	Co Zemanovi jde dobře, Klausovi se nedaří. Jeho štěpení ODS má opačný efekt. Předáky Kubu a Němcovou spíše sbližuje. 
	Kritika ze země, která je sama v dezolátním stavu, daleko nedolétne. Ale nevadí, Evropskou unii by alespoň pár příštích desetiletí mohl zlepšovat někdo vnitřně politicky silnější a vnějškově mocnější, než je Česká republika. Ta má dost starostí o vlastní rozdrbanou košili, která jí musí být bližší než díry v Bruselském kabátě. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Ubozí voliči
3.10.2013    Mladá fronta DNES    str. 14    Názory
    Karel Steigerwald        
K čemu programy a ideje? Hlasy i lidé se dají koupit 

Nikdy bych nechtěl zažít takové volby, jaké teď zažiju. Dají se voliči koupit, nachytá je rozsáhlá reklama, nebo budou mít rozum? Ale co to, proboha, ten zdravý rozum dnes je? A má ho vůbec někdo? 

Konečně nějaká jistota, o niž se mohou voliči opřít. Každá z kandidujících stran má od včerejška pořadové číslo! To je nepochybná jistota, vše ostatní je ve větru. Ještě nikdy nebyly předvolební boje tak nečitelné. Je to způsobené nejen silným nástupem stran a hnutí bez minulosti a bez idejí. V opatrných rozpacích jsou i staré strany s minulostí a idejemi. Jako by tu minulost chtěly popřít. 
	Říká se tomu krize politických stran, což je oblíbená zdejší písnička. Nové politické strany se o tu teorii opírají, je pro ně výhodná. Andrej Babiš dokonce nabízí zásadní obrat, stát má být řízen jako výrobní podnik. Také prezident preferuje odborníky. Politika má jít stranou. 
Voliči jsou zklamaní, těmto vějičkám mohou uvěřit. Zemanovi odborníci jsou obyčejná chapadla jeho strany, která baží po moci a kariéře jako každý politik. Jejich odbornost spočívá v pochlebování hlavě státu. Babišovo profesionální řízení státu jako podniku přehlíží, že je dost podniků, které vypadají hůř než stát. 
Dobře řízený podnik generuje pod taktovkou šéfa zisk vlastníkům, dobře řízený stát je vždy kompromis mnoha zájmů a protitlaků. Stát se šéfem v čele státu asi ani Babiš na mysli nemá. 

Profesionalita především 

Politika se u nás s oblibou považuje za špatnost, kterou často také je. Levicoví lidé rádi říkají, že už dávno neplatí dělení na levici a pravici. Nahrazují ji blíže neurčenou profesionalitou zemanovského či babišovského typu. To může voliče přitahovat. 
	Nové tváře a všechno jinak, to by mohlo být dostatečné volební heslo. Když už něco nového hledáte, zkuste premiérku. Němcům se Merkelová osvědčila, u nás žena od Marie Terezie nevládla. To je poslední návrh ODS, která nabízí kandidátku změn. Ale změny v ODS jdou velmi ztuha. Měl je představovat už Nečas. Zapletl se do koaličních vášní, které vládu postupně decimovaly a dorazily ho vášně soukromé. Neúspěch minulé koalice nebyl neúspěchem pravicových ideálů, nýbrž krachem praxe, k němuž se přidružily nepravicové jevy, jako je korupce a Nečasovy zničující avantýry. Důležité také byly vnitrokoaliční nenávisti. 
	Už jste viděl, inženýre Kalousku, že by do sebe KSČM a ČSSD kopaly? A co Bártova třaskavina plná rozbušek? S korupcí měla potíže i sociální demokracie, jejíž jedinou zásluhou bylo, že vládla za časů konjunktury a že Grossovi nikdo nic nedokázal. 

Hesla, hesla, hesla 

Ať se strany nabízejí s jakoukoliv omáčkou, dál platí, že existuje pravice a levice. Volič to má ale odmítnout, má po špatných zkušenostech hledat odborníky. Ty nabízejí všechny strany, jichž se v čase politického úpadku vyrojilo hodně. Tím je také v nabídce hodně volebních programů a hesel. Programy čte málokdo, ostatně je strany po volbách nikdy nedodržují, protože vládnou koaličně, což bývá i dobrá výmluva. 
Hesla lidem stačí. Pozornější voliči mohou mít skeptické obavy, k čemu programy a hesla, když se popularita dá zaplatit? Platí i v politice, že čím víc reklamy, tím větší úspěch? Jistěže ano, ale jen chvíli. Šunt se nakonec vyjeví sám, ale to už bývá po volbách. 
	Volič je nebožák. Čím se má v této nepřehledné směsi slibů řídit? Má se pravicový volič vzdát svých ideálů svobody jen proto, že se Nečas zcela nepravicově spustil s Nagyovou? Má se levicový volič vyděsit z války mezi Zemanem a Sobotkou? Má volit ta hesla, kterých je nejvíc? Která všude čte? Milion kandidátů vstalo, by oklamán byl český lid, napsal kdysi Jaroslav Hašek, první český politolog, v hymně Strany mírného pokroku v mezích zákona. Proč se u nás politické strany množí jako dešťovky, je záhadné. Mnohé z nich nepředstavují nic nového, nýbrž jen postaru mocibažného ješitu a hrst jeho pochlebníků. Stran mnoho, ideálů málo. Co může voliče trápit, je úměra čím víc se krade, tím víc se moralizuje. Ale rádi kradou i voliči, což volby komplikuje. Zloději politici slibují zlodějům voličům, že poměry napraví. 
	Běží důležité soudní procesy. Rath, Nagyová, Mostecká uhelná atd. Bohužel pomalu. 
Kdyby voliči znali rozsudky, možná by měli pevnější referenční pozadí, jak volit. Už to by v naší nepevné politické krajině, kde nic neplatí úplně, byla velká pomoc. Sobotka slibuje fungující stát. To by byl velký čin, jenže ostatní návrhy ČSSD naznačují spíš množení státu a zamlženou socializaci než jeho zlepšování. 
	Na to se těší komunisti, soudobá třešnička na dortu našich neúspěchů. Voliči by si měli najít argument, proč k tomu komunisty znovu pustit, když měli čtyřicetileté neúspěchy. Leda by někdo řekl, že měli úspěchy. Jde jen o to, kolik politických slepců máme. 
	Nikdy bych nechtěl zažít takové volby, jaké teď zažiju. Dají se voliči koupit, nachytá je rozsáhlá reklama, nebo budou mít rozum? Ale co to, proboha, ten rozum dneska je? 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Noční snění populisty, trpký demagoga den
27.9.2013    Mladá fronta DNES    str. 12    Názory
    Karel Steigerwald        
Průplav Odra – Dunaj – Labe se stává stále větším hitem snílků a demagogů. V čele stojí pan prezident Zeman. Je snílek, nebo demagog? Tyčí se před jeho duchovním zrakem kanál, jímž do země poteče bohatství, nebo kanál jako pyramidální památník, že tu Zeman kdysi byl králem? 
	To nikdo neví, jakož ani nikdo neví, co jednou za mnoho let bude. Co je dnes, ví ovšem každý, ať snílek, či demagog. Vybudovat dálnice v rozumné době za rozumnou cenu není stát schopen. Udržovat silnice také ne. Dát racionální řád pražské dopravě? Nemožno. 
Městské okruhy s tunely staví třicet let. Stav železniční sítě? Bah! Mít k tomu na krku rozestavěné, místy plavby schopné, jinde už zas pískem zanesené, zato zadlužené kanály většinou bez vody, nebylo by šikovné. Až se stát naučí své nynější břímě po evropsku ošetřovat, může snít o kanálech. Do té doby ani propočty zadávat expertům nemusí. Kanál by dopadl jako Bémova olympiáda v Praze. Chtěl ji pro svou věčnou slávu, zadal propočty, vyšly dobře. A kde je olympiáda, kde Bém? Zůstala patafyzická pražská doprava, dálnice hlemýžď, křivé koleje a silnice s miliony děr. 
	Ano, je krásné noční snění populisty. A je i trpký bílý demagogův den.

Zabavit a vyhnat? Ne, jen navnadit
26.9.2013    Mladá fronta DNES    str. 15    Názory
    Karel Steigerwald        
Prezident chce, aby se soukromý majetek proměnil v peníze, které udrží dva roky provoz ztrátového ostravského dolu. Má argument, že majetek vznikl ohavným způsobem a majitel (Bakala) nedodržel smlouvy. Zaorálek by majitele nejraději vyhnal ze země, do níž nepatří. Zbytek Zemanovy republiky (tu zastupuje) se podivuje obrovským ziskům majitele. Závěr: znárodnit a vyhnat. Důvod: nakradl a zbohatl. 
Jsme tedy v minulosti nebo v Bělorusku. Důvodů je několik. 
	Prezident rozhoduje ve věcech vlastnictví a smluv místo soudů. Zaorálek vyhrožuje lidem, že je vyžene ze země, kam nepatří. Občanům Zemanovy republiky to nevadí. Většina z nich si také myslí, že si majitel nakradl a má se mu to sebrat. Vyhnat ho ze země jim také není proti mysli. A idea, že ze zisku úspěšných podniků má stát udržet při životě ty neúspěšné, aby bylo dobře, byla ověřena čtyřicetiletou praxí. Vedla k zaostávání, ubohosti a bídě státu. 
	Čeká nás tedy znárodňování a vyhánění kapitalistů za hranice? Jsou kruhy, které by to nadchlo, ale prezident i Zaorálek (dva příklady za všechny další) dobře vědí, že takto se kolo dějin vrátit nedá. Stejně dobře však oba chápou, že jako předvolební kampaň je to velmi dobré. Masy voličů to oklame. Kdo se tu zastává horníků a vidí pod pokličku vydřiducha? Ti dva přece. 

Hodí se jim, co sami zkazili 

Vyplatí se nadzvednout i jejich vlastní pokličku. Prezident a jeho tehdejší strana (ČSSD) s tehdejším ministrem financí a dnešním předsedou Sobotkou mají v portfoliu incestní privatizaci OKD, která je praotcem dnešních potíží s Dolem Paskov a s byty OKD. Oba jsou však dokonalí kouzelníci. Z jimi kdysi zpackaného tématu vykouzlili téma předvolební. Jeho zlosynem je kapitalista a lékem znárodňovací socialismus. Tak to je pod pokličkou. 
	Pokud je majitelův (Bakalův) majetek provázen nedodržováním smluv či jiným zločinem nebo jeho nabytí bylo nezákonné, a má mu proto zas být zabaven, jsou zde soudy a nikdo jiný, kdo to může konstatovat. V žádném případě prezident republiky, byť by jej volilo 120 procent občanů. Prezident by měl být ve svém hodnocení opatrnější, protože v kauze sám kdysi figuroval a žádný výrok soudů k tomu nemá. 
Ale když to myslí jako předvolební akci, opatrný být nemůže. Nějaký čajíček ve volbách SPOZ nepomůže. A Zaorálka by měl za vyhrožování vyháněním z republiky vzít do zajetí nějaký státní zástupce. Problém zavření dolů je dlouhodobý. Sociální tvrdosti, které z toho pro horníky plynou, nemohou řešit ani prezident, ani Zaorálek se Sobotkou, má je řešit stát. Je to stát sociální. Nástrojů má na to vláda dost. 

Džina z lahve ven 

To vše oba kouzelníci dobře vědí. Nepočítají s tím, že budou konfiskovat a vyhánět. Počítají hlasy do voleb. Kdo jejich pokličku nenadzvedne a nepodívá se, co se v hrnci vaří, může jim záchrannou misi věřit. 
Návnada je to dobrá. 
	Co by se v Česku pro hlasy voličů neudělalo. Nesmyslných slibů haldy. Ale sekat politický kapitál vyvoláváním duchů z komunistické éry je riskantní. Džin z lahve může vyletět, než se Zeman se Zaorálkem nadějí. Že to mysleli jen tak, pro hlasy, se jich ptát nebude. Spolkne i je. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Pravý slepenec
23.9.2013    Mladá fronta DNES    str. 10    Názory
    Karel Steigerwald        
Česko potřebuje pravicovou štiku, ne spoustu mřenek 

Kdo je nový, je dobrý. Zahoďme to staré. Je to mentalita dětí lámajících staré hračky. Z ODS vyskákaly zástupy obrazoborců, kteří nepostřehli, že ta strana je dobrý stroj. 
A že jejich prudce vzniklá hračka se brzy jako vše, co roste rychle a náhle, sama poláme. 

Když se střetne v diskusi paní Bobošíková a pan Babiš, nic napínavého nevznikne. Obě strany spolu převážně souhlasí. Napětí vznikne, když debata sklouzne do osobní roviny. Bobošíková kritizuje Babiše, že chce řídit stát jako firmu, Babiš Bobošíkové oplátkou připomene Klause či Topolánka. Oba se považují za politiky napravo od středu. Jediné, o co se opravdu ostře, s povinnými úšklebky a ironickými úsměvy pohádají, je spor o osoby. 
Bobošíková vyčte Babišovi Komárka, který je podle ní chameleon, a Babiš Bobošíkové vyčte Klause, podle něj příčinu vší zkázy. 
	Na příkladu těchto dvou lídrů je pěkně vidět, jak není integrace pravice v současné době možná. Různých malých uskupení vzniklo jako reakce na rozklad vládní koalice v poslední době mnoho. Kromě tvrzení, že jsou pravicové a kromě touhy být ve Sněmovně, nemají mnoho společného. 
	Bobošíková shromáždila pod jeden prapor blok deseti malých uskupení a vytvořila tak velmi iluzorní vějíř od ultrapravicové značky D. O. S. T. až po demokratické zelené. Přidala se i skupina s programem o jednom tónu – sport je národní hodnota. Na jakých ideálech by se tohle pestré spektrum mělo sjednocovat, není jasné. Tak se celý blok omezuje na známá a mnoha politickými stranami už omletá hesla o prosperitě, svobodě, zákonu a o jiných pěkných přáních. 
	Mohou je vykřikovat od komunistů až po ODS všichni. Všichni chtějí blahobyt, vzdělané lidi, zaměstnanost, zámožné penzisty a vyhubení kriminality. I Babišova shoda s Bobošíkovou je na všeobecném doporučování dobra postavená. Dobro chce každý, ale málokterý volič si umí představit, jaká konkrétní praxe za tím dobrem politiků vězí. Čili sjednocení pravice tímto způsobem je snadné i možné. I Babišovu stranu k tomu mohou teoreticky přibrat, a dokonce i každou jinou stranu z celého spektra. Je to však sjednocení bezcenné, při prvním složitějším politickém problému se celé jednotné spektrum rozstřelí a jednota se zhroutí. 

Minulost versus abstrakce 

Co si s tím mají počít voliči? Známé politické tváře jsou opotřebované a bez důvěry, nové o politiku se ucházející tváře nikdo nezná, a nikdo tudíž neví, co vlastně představují. Všichni dobro, boj s korupcí a nezaměstnaností. Co to však je? Tradiční strany s minulostí jsou právě pro tu minulost ohrožené, zájem o ně klesá. Nové strany, často od sebe obtížně rozlišitelné, mohou voliče strhnout jen citem a abstraktní sympatií. Tato krize se netýká jen KSČM, mají Marxe a ten se jako zdroj identity komunistů nemění. 
	Stojíme před nejsložitějšími volbami České republiky. Míra srozumitelnosti politické scény je tak malá, jak ještě nikdy nebyla. Exprezident Václav Klaus spoléhá, že se kolem Bobošíkové nabalí sjednocovací pravicová energie a politická scéna se vrátí do evropského normálu, co je napravo, bude napravo, a to levé zas vlevo. Do voleb se to nestihne, ale dojde k tomu. 
	Nedojde, nebo rozhodně ne v dohledné době. Z malých tříštících se stran politická síla nevznikne. Sjednocuje ten, kdo má sílu, nikoliv politická drobotina. Pravice netrpí nedostatkem témat, nýbrž praktických politických činů. Trpí neschopností pravicovou politiku realizovat. Nečasova vláda nezhynula nedostatkem idejí, nýbrž nedostatkem schopnosti uvádět do života realistická opatření. Nesvornost a vzájemná nenávist této vládní koalice ji ochromovala průběžně a zásadně. Krach sKaret například nebyl krachem pravicové politiky, nýbrž vládní neschopností něco prakticky realizovat. sKarty nebo jim něco podobného časem zavede jako rozumnou věc jakákoliv vláda. 
	Mít třicet politických pidistran po dvaceti letech demokracie je směšné. Ale pěstování pidistran je stará česká tradice. Je to příčina malé schopnosti v republice vládnout. 
	Co je dnes nové, je politická sebevražda ODS. Bez velké pravicové strany nemůže žádný stát v Evropě existovat. Ani dvacet malých projektů ji nenahradí. Klaus kdysi věděl, že pravice musí mít velkou lidovou stranu, má-li své ideje uskutečňovat. Dnes svou naději upíná k Bobošíkové, věčné tvůrkyni marginálních politických straniček a spojovatelce čehokoliv nespojitelného, jako je D. O. S. T. a Demokratická strana zelených. 
	Možná je ustavičné vytváření politických derivátů s vůdci v čele svérázného členstva česká specialita. Voliči v tom hledávají spásu. Kdo je nový, je dobrý. Zahoďme to staré. Je to mentalita dětí lámajících staré hračky. Z ODS vyskákaly zástupy obrazoborců, kteří nepostřehli, že ta strana je dobrý stroj, dnes v hluboké krizi. A že jejich prudce vzniklá hračka se brzy jako vše, co roste rychle a náhle, sama poláme. A to bude asi jediný výsledek voleb. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Haiku Karla Steigerwalda
18.9.2013    Mladá fronta DNES    str. 10    Názory
    Karel Steigerwald        
Haiku píše voličům o kradení 

Milí voliči, Haiku se vypravilo do Rakouska za poučením. Kdysi to byl dobrý zvyk, měl by se oživit. Rakušani jsou totiž bývalí Češi mluvící rakousky a také magoři, jak přiznal Karel Schwarzenberg. Ve Wachau na vinici na pěšině mezi révou mají nezamknutý chladicí box plný vychlazených lahví vína, s kasičkou a s pohárky. Kdo chce, koupí si víno a dá peníze do kasičky, kdo nechce, jde dál. Je to nesmírně zajímavý úkaz – můžete ho použít jako měřidla, jsme-li už v Evropě. 
	Měřidlo je to, jak jistě víte, chmurné. Haiku mělo názor, že náš občan by nezaplatil, protože ještě v Evropě není. Pak přidalo názor, že by ukradl tu kasičku. 
Pro vína by se vrátil s taškou za šera. 
Vzal by i ten chladicí box, dodala paní Haiková, která u toho byla také. Haiku ji doplnilo, odšrouboval by i tu lavičku ze sibiřského modřínu, co se na ní to víno pije. 
	Jako důkaz chmurných předpovědí využilo Haiku nedávného pokusu v českých městech, za kolik minut ukradnou lidé na ulici cizí kolo. Vyhrálo jedno město, pro hanbu ten Hradec nebudeme jmenovat, ukradli ho za tři minuty. Jinde za víc minut, podle pozornosti chodců. A pozor, to nekradli politici, nýbrž voliči. 
Jsou to titíž voliči, kteří politiky nenávidí, protože kradou. A nebudou je proto volit. Haiku se v tom neumí vyznat. 
	Uklidněte se, většina občanů nekrade. Většina politiků také ne. Dokonce ani většina soudců, policistů a profesorů nekrade. Menšina jmenovaných krade. Dochází v té menšině k jevu, že zloděj volí zloděje a ještě mu to má za zlé. Chytit ty dva zloděje má policista, který sám rád krade. Ale kdyby nekradl, nepomohl by si, chycené zloděje by pustil soudce, který také holduje krádežím. 
Jsme země vyvinutá, kradou i poslanci. 
	Čeští voliči, kteří jsou sami pro chladicí boxy v Rakousku vážným nebezpečím, rádi považují politické strany za bandy zlodějů. Mezi politiky je mnohem méně zlodějů než mezi voliči, protože politiků je mnohem méně. Kdyby bylo politiků víc než lidí, což nelze v budoucnu vyloučit, bylo by v politice víc zlodějů než u lidí. 
	Politici zloděje (v jiných politických stranách) rádi odhalují. 
Báječně se hodí do politiky. Lze je házet na konkurenci. Kdo jich vynajde víc, může víc házet. Bez veřejného odhalování zlodějů by byla politika ubohost. 
Odhalených zlodějů je však už takové množství, že si z toho odhalení nikdo nic nedělá. Hanět někoho, že krade, nemá už žádný smysl ani v politice, ani doma. Co na tom, že někdo krade? Všichni kradou, říkají si zloději, když za šera odvážejí z Rakouska chladicí box na víno i s lavičkou a kasičkou. 
	Neměli jsme o tom boxu psát, mohl ve vinici zůstat. Ale chtěli jsme voliče poučit. Když jim vadí, že politici kradou, ať s tím sami zkusí seknout. Jednou bychom se dočkali na chmelnicích volně umístěných píp s půllitry a kasičkami. Byl by to signál, že už jsme v Evropě. 
	Ale voliči naše poučení neocení. Řeknou, že je to paušální očerňování vlasti a všech poctivých lidí v ní. Že se u nás krade stejně jako jinde. A že volby tu nejsou proto, aby se voliči polepšili, nýbrž aby nevolili zloděje. Nejvíc rozzlobených ohlasů dostaneme od zlodějů. 
Haiku ale píše: Voliči, polepšete se před volbami, nekraďte aspoň vy. 

O autorovi| Karel Steigerwald komentátora MF DNES
Foto popis| O autorovi| Karel Steigerwald komentátora MF DNES
Foto popis|

Štěpení politiky
17.9.2013    Mladá fronta DNES    str. 12    Názory
    Karel Steigerwald        
Stran všeho druhu je dost, ale kde je smysl? 

Z politického potěru z okraje scény se stává standard. Zanese politický život dalšími frázemi typu „vyžeňte dinosaury“. Potřebujeme ale opak. Dvě tři velké politické strany s bohatým vnitřním životem a se spory, které jejich programy i předáky kultivují. 

Předvolební průzkumy zvyšují krevní tlak zapálených zájemců o politiku. Nabízejí jim materiál k nejrůznějším proroctvím a kombinacím, co a jak bude pak. Včerejší průzkum říká: Velkým stranám včetně ČSSD ubývá dech, malé strany posilují. To může příznivce velkých stran nejen zarmoutit, ale i potěšit. Volby nás obvykle překvapí, vše je jinak, než říkaly průzkumy. 
Analýzy proroků z nich vařené jsou naštěstí (pro ně) zapomenuty. 
	Jedno je jisté, stran je dost, jsou všelijaké, mají různé nabídky a sliby, ať už pošetilé, či reálné, mají různou minulost, či nemají žádnou, představují je lidé slušnější i méně slušní, i darebáci, volič si může vybrat do sytosti. Problém je, že na tom výběru záleží jen to, zda půjde země víc do prava, nebo do leva. Odpověď na to zná už teď každý. Do leva. 
Jen se neví, kolik toho leva bude, jestli umožní vládu ústavní většiny, jestli bude s komunisty, a když, jak se v tom levu zamaskují. 
A kdo další se k tomu levu přidá. 
	Budou to strany magorů typu VV, nebo klasičtí obojetníci typu KDU-ČSL? Po volbách se složí nějaká koalice a předvolební sliby a ideje padnou. V koalici, která vznikne jako společný průnik toho nejméně zajímavého, půjde o interní boj koaličníků, o jejich pozice u mocenského koláče. Ať už bude vládu skládat stran sedm, nebo dokonce devět, či jen pět, nebo dvě, výsledkem budou zas jen vnitrokoaliční zápasy, které umožňují jedinou jistotu: v republice se už víc než patnáct let nevládne. 
	To je samozřejmě zlé. Příčinou je vzájemné znehybňování koaličních vlád a trvalá politická zásada, že největším nepřítelem, který nám krade ideje i voliče, je politická strana nám nejbližší. Jediná dvojice, pro niž toto bratrovraždění zatím neplatí, jsou ČSSD a KSČM. Pokud bude vládu tvořit tato dvojkoalice, uvidíme zpočátku koncert jednoty, stejné vůle a stejných cílů, bůh s námi. K vzájemným bojům dojde až později, až rudá euforie vyčichne. 
	Stran je dost a dost (a bude jich časem víc a víc) jen proto, že kooperace, férový politický boj uvnitř stran a umění kompromisu či číhání na lepší chvíli pro vnitrostranickou změnu se v Česku tradičně neujímají. Strany se vyvětvují samospraší ze sebe, množí se jako kvasinky po každém bezvýznamném konfliktu uvnitř. Kolik už jen ODS ze sebe vydala odpadlíků a zakladatelů nových stran jepičího života? Ale dnes už se štěpí i zelení, i socialisti, pravděpodobně i neonacisti, kamž nevidím, neb kdo by se tam koukal. To štěpení se vydává za mravnost, za očistu, za nové nalézání cest a idejí, za čistší nabídku voličům. Různé postavy ze vzduchoprázdna náhle padají do volebního boje a nabízejí voličům nový povolební ráj. Nemají ideové zázemí, nemají členstvo, nemají zkušenosti, mají zato tři lákavá hesla a neokoukanou novost, na niž se zoufalí voliči chytí. 

Změť nečitelných gladiátorů 

Příběh Věcí veřejných by si měla česká společnost pořádně znovu promyslet. Co lidi volili, jakou dostali nabídku, co se stalo pak, když se tato strana jednoho muže a hrstky pěkných žen dostala až do vlády? 
	Průzkum říká, stran bude hodně, vyberete si. Mívali jsme na krku jednu ODS, máme s TOP 09 dvě či se Svobodnými až tři, případně s ANO, jestli to bude strana středopravicová (jak tvrdí), dokonce čtyři. 
Z jedné ČSSD máme se SPOZ dvě, z jedněch lidovců jsou s TOP 09 také lidovci dvojí, přičemž TOP 09 je schopna figurovat nejen s lidovci či ODS, ale i s ČSSD, což ovšem ani lidovcům by potíže nečinilo. 
Ostatně i KSČM a ČSSD – proč máme tyto starosocialisty a neokomunisty dvakrát? Jsou i další strany, které se zrodily čert ví z čeho, snad z měsíčního svitu. 
	Život všech těch stran je ubohý. Neprožívají žádné ideové zápasy, netříbí své plány, nedávají vyrůst velkým politickým figurám. Užírají se klevetami, pletichami a podrazy, které na sebe rafičí. Když jdou do voleb, začnou shánět známé obličeje sportovců, pěvců, hudebníků či žurnalistů, s nimiž by přesvědčily voliče, že osobnosti mají. I to může voliče zmámit, ačkoliv je divné, že dají důvěru ke správě svého života lidem tradičně tak nekompetentním, jako jsou pištci a herci. 
	Z politického potěru z okraje scény se stává standard. Zaplevelí Sněmovnu, zanese politický život dalšímu frázemi typu „vyžeňte dinosaury“. Potřebujeme ale opak. Dvě tři velké politické strany s bohatým vnitřním životem a se spory, které jejich programy i předáky kultivují, které obsáhnou veškerou pestrost života. Však jsou jen dva politické postoje, nalevo a napravo. 
	Politická změť neurčitých a nečitelných gladiátorů, která nás čeká, je budoucnosti na škodu. Můžeme si z toho odvodit i bez průzkumů, jaká ta budoucnost bude. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Vstanou noví Paroubkové
14.9.2013    Mladá fronta DNES    str. 10    Názory
    Karel Steigerwald        
Haiku Karla Steigerwalda, komentátora MF DNES

Český politik Jiří Paroubek to vzdal. Nechce dál předstírat hru na demokracii.
To je hodno chvály. Vysvětlil, že by na něj a jeho dvojstranu národních socialistů a lvů zbylo málo hlasů, protože do voleb jde moc stran.
I to je důležité přiznání. Kdyby do voleb šlo méně stran, zbylo by na ně hlasů víc. Kdyby šli do voleb sami, dostali by hlasy všechny. Dalším důvodem je, že jeho strana nesehnala dost peněz. Kdyby jich dost sehnala, hru na demokracii by za ty prachy předstírala dál.
Možná dárci peněz mají názor jako Paroubek a nechtěli dál podporovat předstírání demokracie.
	Velkou roli také sehrála skutečnost, že média věnovala ing. Paroubkovi a jeho plánům malou pozornost. On sám se do médií dostat téměř nemohl a jeho do detailů propracovaného programu si média nevšimla. Média, povšiml si Paroubek, dávají víc prostoru stranám, které mají podle průzkumů menší podporu než on. To by se dalo odstranit kvótami prostoru v médiích, které by přidělovala nezávislá komise.
	Paroubek nás překvapil. Sám místo voličů nahromadil argumenty, proč z politiky vypadnout. To před ním ještě žádný politik neudělal, každý si raději počkal na rozhodnutí voličů, protože co kdyby... Ing. Paroubek pochopil jako první, že žádné kdyby už neexistuje. Voličům, kteří se už těšili, jak ho nezvolí, vypálil rybník.
	Dobře pochopil Haškovo vyprávění, jak se štamgasti přeli, jestli mají protivného hosta vyhodit hned, nebo až udělá útratu, a jak je host vypekl, protože nepřišel. Ing. Jiří Paroubek je podobný host. Byl v politice na chvíli, vynikl a jde zas jinam. Zařadil se do slavné galerie českých politiků, kteří po vzoru krále Richarda, jenž křičel „království za koně“, si opatřili také slavné výroky.
Paroubkovo „pánové, kdo z vás to má“ skvěle září vedle Špidlova „zdroje jsou“ či Grossova „myslím to upřímně“.
Nikdo však nevyjádřil svůj pád tak pregnantně jako Paroubek: Nedali mi prachy, nezvolil by mě nikdo, tak jdu pryč, protože politika je nedemokratická komedie.
Není jasné, jak si Paroubkovým odstoupením pomůže strana národních socialistů dvacátého prvního století. Paroubka málokdo dokáže zapomenout. Voliči půjdou k urnám s vlezlou ideou, to je ta strana, co měla toho Paroubka jako vůdce do voleb. Strana bude Paroubkova i bez Paroubka. Vždyť Paroubek je to jediné, co se o lví straně ví.
	Zemanova strana měla v čele kandidátky Šloufa, pak ho škrtla, ale voliči si pamatují, že to je ta strana, která měla na kandidátce prezidentova Šloufa a pak ho škrtla. Šlouf i Paroubek jsou nepřehlédnutelné ozdoby české politiky. Kdo si tato cingrlátka pověsí na krk, nemůže se divit, že jsou vidět, i když je dá pryč. O Šloufovi se píše, že je lobbista. Mnohem hezčí termín je komunista lobbista. Zní to jako bankéř Marx. Paroubka považovali za buldozer.
Pletli si sílu a hrubost. Na okrajích měst, ve hřbitovech strojů, stávají rezavé podivné mechanismy s ozubenými lopatami a pásy jako tank. Že se i k Paroubkovi dějiny otočí zády, mohl si na takovém šrotišti už dávno uvědomit. Místo Paroubka, které tak zdárně zastával, obsadili mezitím, co se stáhl, noví Paroubkové.

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Muzeum kuriozit
10.9.2013    Mladá fronta DNES    str. 11    Názory
    Karel Steigerwald        
Už to začalo. Jako pokaždé před volbami jsme baveni politiky, kteří v děsu, že nebudou zvoleni, metají na nás bez rozmyslu své nápady. Sociální demokraté navrhují udělat z nezaměstnaných pomocníky v domácnosti zaměstnaných. Budou za poukázky vařit, prát, žehlit a vytírat u pánů. Vypadá to zejména z úst ČSSD divně. Vidí za tím nápadem člověka? Ale nebojte, přijdou horší a směšnější nápady. 
	Okamura a Bárta se spojili. Nesmějte se. Jejich volební programy mají společnou obavu: Zvolí nás? 
Mohli by přibrat další desítky stran se stejnou obavou. Nezvážili ale, jestli se to sčítá. Je volič Okamury i voličem Bárty? Možná se ty hlasy odčítají. Jsou-li. Úsvit se německy řekne Dammerung. Soumrak také. Okamura vychází, Bárta zapadá, oběžnice je tatáž. 
	Já jsem u lopaty začal, mnozí politici by u ní měli skončit. Tak to řekl prezident. Politik a lopata je lidová metafora z blízkosti tlačenky, buřtů a jelit. Jako metafora to sedí. Věcně ale nezačal prezident u lopaty, nýbrž v KSČ za pražského jara. 
	A rada politikům: Češi nemají dost hořčíku. Ve volebních programech hořčík chybí. Kdo ho slíbí víc, vyhraje.

Pád demokracie
6.9.2013    Mladá fronta DNES    str. 10    Názory
    Karel Steigerwald        
Studená válka proti komunismu ještě neskončila 

Český volič osiřel. V podzimních volbách bude obtížně hledat. Zaslouží si komunisté druhý pokus? A zaslouží si ho voliči? Odpověď musí dát on sám. A to je hrůza, že? 

V listopadu 1989 a následujících měsících si mnoho občanů myslelo, že komunismus končí. Hleděli na něj shovívavě, s laskavostí vítězů, jako na něco zanikajícího. Byl to omyl. Komunismus nebyl poražen, neupadl do bezvýznamnosti a neodešel do dějin jako tísnivá můra. Zalezl do zákopů, než se zlá doba převalí. 
Převalila se a komunismus právě vyráží do útoku. 
	Taková či podobná úvaha se dvacet let kvalifikuje jako výron vyprázdněného antikomunismu, jako zhmotněný mindrák bývalých zbabělců a kolaborantů s komunisty, jako hloupý výkřik slepého mládence, otočeného do minulosti. Ale bohužel teď stojíme před volbami, které jiný výsledek než vítězství komunismu nenabízejí. Příští vláda bude kombinací rozklížené ČSSD s její demokratickou částí v defenzivě, stalinsko-zemanovského SPOZ a KSČM v proporcích, jak je volby zadají. Tak vznikne terén, prolezlý komunisty a neokomunisty, na němž se mohou opět roztančit. 

Bez zábran 

Už slyším argumenty: totalita se nevrátí, masový teror není dnes možný, Západ to nedovolí. (Místo starého slova Západ si dosaďte nové Brusel nebo NATO, ha ha). Co se vrátí či nevrátí, nikdo neví. Co komunistická koalice skutečně udělá, také nikdo neví. Jedno je jisté: zábrany nemá a nic se jí nepostaví do cesty. Kdo chce vědět detaily, ať si prostuduje programy těch tří stran. Ať oddělí krycí fráze od skutečné nabídky. Pak se zhruba dozví, co bude. Nikdo za něj tuto práci neudělá. Jako v dějinách vždy, politici skutečně hlásí, co udělají. Jen je třeba to z jejich plánů vypreparovat. 
Severočeský komunistický hejtman přijal přednedávnem velvyslance Severní Koreje. 
Strávili čas v příjemné přátelské debatě. Veřejný odpor k této akci byl nepatrný. Převládl názor, že KLDR je taky země, máme s ní vztahy a ze společenství států by ji nikdo neměl vylučovat. Že by tato středověká říše zla být vylučována měla, neřekl nikdo. Korejská rodinná diktatura je čitelným úspěchem komunismu. Srovnejte ji s jižní polovinou země, kde zvítězil amorální kapitalismus a musí se vám z komunismu udělat špatně. 
	Pro severočeského hejtmana to důvodem k nevolnosti není. Komunisti do Severní Koreje jezdí rádi a umí pro ni najít vlídné slovo. Nijak je přitom neruší, že se jedná o despocii šílené rudé dynastie, která by i Marxe schramstla jak malinu. Čeští komunisti tam asi jezdí pro porci sebevědomí. Komunismus tam není zcela mrtev, dočkáme se i my doma. 
	Terén ke komunistickému návratu připravila česká pravice, či přesněji koalice, v níž byla pravice také zastoupena. Ta pravice, která se roztříštila na zlomky, rozemleta sobectvím, korupcí, neschopností a lačností, prolezlá chytráky a manipulátory, kteří zdusili všechny ideje svobody. Ano, prožíváme úpadek politiky, které se přibližně říká pravicová. Ztratila schopnost spravovat stát. Ale republika nezůstane ležet na chodníku jak starý kabát. Někdo se jí rychle ujme a naplní ji tím svým. Víme, kdo to bude. 
	Současný úpadek demokratické politiky není důvodem, aby vládu převzali v přímé či zastřenější podobě komunisti. Čtyřicet let měli neomezenou moc a dokázali jediné: republiku patřící k nevelké skupině bohatých západoevropských demokracií svým terorem a fanatickou ideologií překlopili k východním zemím, kde se zmordovaná republika dodnes klepe, jestli ji nepředběhne Rumunsko. Proč by si měl někdo myslet, že dnes mají komunisti lepší recepty na správu státu? Mají osvědčené recepty na demagogii. Dost lidí jim uvěří, že znají cestu z marasmu, v němž jsme. 

Vyjeďte si do Severní Koreje 

Ničemnost komunismu vězí i dnes v lákavé nabídce: seber jiným, co mají, budeš to mít také. A neciť se jako zloděj, máš na lup vědecké a filozofické právo. I profesoři ti to zdůvodní! To je nabídka pro všechny věky platná, třebaže nikdy nefungovala. Vždy přinesla utrpení a úpadek i lupičům. Proč se mají chudí lidé v demokratickém kapitalismu, jenž je v krizi, lépe než chudí lidé jinde, kde demokracie ani krize není? Odpověď: k řešení svých krizí komunistické návody na štěstí nepotřebovali. 
	Demokracie se umí obrodit i bez nich. Komunistické výzvě se nevyhneme, je tady. Pošta nosí agresivní lístek s natištěnou známkou prezidenta: „Dám hlas Zemanovcům. A vy?“ Připomíná to stalinsky sugestivní „Ty jsi již vstoupil do Komsomolu?“ Nebo hitlerovské „Zachvátíli tě (dráp komunismu nad Hradčany), zahyneš.“ Heslo „Vyjeďte si do Severní Koreje“ si na plakát nedají. 
	Český volič osiřel. V podzimních volbách bude obtížně hledat. Zaslouží si komunisti druhý pokus? A zaslouží si ho voliči? Odpověď musí dát on sám. A to je hrůza, že? 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Majetek a zlo
4.9.2013    Mladá fronta DNES    str. 10    Názory
    Karel Steigerwald        
Obecná hesla nemají cenu. Jen klamou voliče 

ČSSD slibuje majetková přiznání. Zní to pěkně, je v tom obsažena osvědčená česká idea, že majetek je zlo. Voličům se to líbí, ostatně kdo by nebyl proti zlu. Není však jasné, co se tím myslí. Váš majetek stát zná už dnes. 

Předseda Sobotka slibuje do voleb, že ČSSD dá stát do pořádku. Z takového slibu mohou mít voliči radost. Problém je, že to slibují všechny politické strany. Žádná zatím neslíbila stát rozvrátit, ačkoliv mnohé už se o to pokoušely. 
	Státní správa v pořádku není. Jde ale o to, co si pod nápravou kdo představuje. Všeobecné sliby jsou bezcenné. Mohou ovlivnit jen ty předem rozhodnuté voliče. Ti ostatní se musí ptát, co bude, aby bylo lépe. Na mysli tane voliči slavné volební heslo Jaroslava Haška: Co vám slíbí protikandidáti, to vám slíbím také! Genialita toho hesla je v tom, že neutralizuje všechny obecné sliby dobra a pokroku, jak je politici vždy (a už za Rakouska) nabízejí. Zkušený volič se musí vždy ptát jen a jen po konkrétních údajích, kolik čeho, čí peníze, co se zakáže, co povolí a v jakém věku se má umřít, aby se to státu vyplatilo. Jen podobné určité a jasné informace by měly mít na rozhodování voličů vliv. Ale i tak je rozhodování dost nejisté. Strany slib (třeba z koaličních důvodů nebo pro jeho pitomost) nesplní, či udělají pravý opak, pro pitomost slib splní. Dávat stát do pořádku není jednoduché. Co je pro jednoho pořádek, je pro druhého neštěstí. V dobrém i zlém. Dnešní prezident kdysi sliboval zavřít sto tisíc tunelářů. V base uvázl jen jeho ministr financí. VV chtěly vypráskat dinosaury, výprask daly sobě. ODS slíbila nezvýšit daně, ale zvýšila je. Zjednodušila, jak slíbila, státní správu tím, že ji zkomplikovala. To jsou jen útržky z volebních slibů a vládních činů. 

Stát zdaňuje jen toho, kdo pracuje 

ČSSD slibuje majetková přiznání. Zní to pěkně, je v tom obsažena osvědčená česká idea, že majetek je zlo. Voličům se to líbí, kdo by nebyl proti zlu. Není ale jasné, co se tím myslí. Váš majetek stát už dnes zná. Ví, jaký máte dům či byt. Jaké jste koupili auto, loď či letadlo. Zná majetek vaší firmy. Ví, kolik máte v bankách. Zná váš příjem, dědictví i důchod. Jediné, co o vás stát neví, jsou vaše černé příjmy a zisk z podvodů a loupeží. Ale ani ČSSD neočekává, že skryté peníze kvůli nějakému majetkovému přiznání vytáhnete na světlo. Budou ve tmě, dokud je nevypátrá nějaká policie. Stát také nezná vaše výhry v loteriích. Ty se nezdaňují, protože jde o bezpracný zisk. To má svou perverzní logiku. Stát zdaňuje jen toho, kdo pracuje. 
	To vše, co o vás stát už ví, budete znovu vypisovat do nějakých formulářů a dokládat spoustou potvrzení. V té chvíli už možná nebudete věřit, že majetkové přiznání je pokrok. 
Bude vám připadat spíš jako šikanování. Budete si lámat hlavu, co chce stát těmi formuláři odhalit. Černé peníze? Ty tam nenapíšete, nejste blbci, máte je schované. (Podivné je, že v návrzích chystaného zákona je zmínka, že takové peníze bude nutno dodatečně zdanit (ČSSD) či je přímo zabavit (KSČM). Jaké zabavit, jaké dodanit? Černé peníze jsou trestný čin už dneska, propadají státu, poplatník jde k soudu. 
	Stát už dnes může bez problémů kontrolovat a vybírat daně z každého příjmu, který kde je. Krom těch černých, tajných, nezákonných. K jejich odhalování majetková přiznání nepřispějí, k tomu může (už dnes) přispět dobrý finanční úřad a dobrá policie. Stačí jí podívat se, kolik legálního majetku (stát to ví) drží poplatník a jaké měl příjmy. Z toho (bez dalších zákonů) může vysoudit, kdo je lump a kdo je pilný. Neslyšel jsem, že by se taková kontrola často konala. Rozhodně se jí nikdo nebojí. 
	Možná má majetkové přiznání nějakou skrytou užitečnost. ČSSD by ji měla dát na plakáty, abychom věděli, jaké dobro přijde. Do té doby si musíme myslet, že jde jen a jen o líbivé heslo, které má voliče nalákat. Zejména ty, kteří majetek považují za lumpárnu. Hrozí však, že to heslo bude platit i po volbách. Zavede se zákon, lidi budou vyplňovat zbytečné formuláře, nad nimiž budou hloubat orgány, které by měly hloubat už nyní, neb mohou. 
Podkladů o majetku lidí mají dost. 

Pozor na sliby 

To je jeden příklad abstraktních slibů, jejichž užitečnost je jen v míře, s níž lze svoliče klamat. Případně to může být užitečné i pro zástupy majetkových expertů, kteří budou lidem s tím vyplňováním za úplatu radit. Nemusíme ani chodit do voleb, máme energetické štítky budov, které k nám zanesla píle z Bruselu. Je to nesmysl užitečný pro vydavatele placených certifikátů na domy. Je přece věcí kupujících či prodávajících, aby si tepelné ztráty budov dali, či nedali změřit. Ostatně, kdo by v zemi podvodů věřil certifikátu vlastníka? Kupující si udělá svůj certifikát, když to bude chtít vědět. Co je do toho státu? A to jsme ani ty lidi, co certifikát vymysleli, nevolili. Nebo znáte stranu, která ho měla v programu? Tak máklí nebyli ani zelení. 
	Tohle je jen malá poznámka k předvolební rétorice. Zatím to vypadá, že strany budou argumentovat kandidáty. Buď že je znáte, nebo že jsou noví. A přijdou i sliby. Tak pozor na ně, zkoumat, nevěřit, ptát se. Pozor na sliby a blaho. Hašek tomu viděl až do břicha. 
	Jeden vážný užitek majetková přiznání mají. Je to podklad k dani z majetku. O té se zatím mlčí. Ale seznam už chtějí. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Žaloby na ČSSD
2.9.2013    Mladá fronta DNES    str. 08    Názory
    Karel Steigerwald        
Nový typ politika: rebelující odpadlík

V obou partajích jde asi o problém zásadnější. Tím je ideové vyhranění, o němž mají členové často zásadně se lišící představy. A vedení v obou stranách nemá dost sil či dost nadání toto „zakotvení“ definovat. A nedokáže k tomu strhnout ani členstvo.

Hned dvě (a největší) politické strany mají problémy s rebelujícími členy. Nebo obráceně: někteří členové mají problémy se svou stranou. Vzniká nová politická kategorie protestní straník. Mají je v ODS, odkud odcházejí za Klausem (případně se zas vracejí) nebo mimo politiku. Pak je vyšetřuje policie pro podezření z toho, že jejich odchod z politiky byl korupční. ODS vzdoruje ideové kritice odpadlíků, většinou že je málo pravicově zakořeněná. Pravicovost je u nás široký pojem. Někdo může být předákem černé nacionální gardy, druhý může být kultivovaným a tolerantním vyznavačem svobodného trhu a svobodného občana, lidé je házejí do stejného pravicového pytle. Oba chtějí ODS, každý jinou. Kdysi se říkalo konzervativní a liberální, dnes na to ODS doplácí. Někteří odpadlíci byli pro špatnou pověst přítěží, třeba proto, že se kamarádili s tzv. kmotry, či jimi přímo byli. ODS musí být ráda, že jsou pryč. Některé postavy ODS dokonce pro různé čachry vyloučila. Vystavila se za to kritice z nedemokratičnosti.
	Slabinou ODS je, že za deset let od Klausova odchodu nepostavila žádného charizmatického předáka s pevným ideovým zakotvením. Měla dva, oba selhali a k rozkvětu rebelů přispěli. Směr, styl a jednoho ducha (jako otec zakladatel Klaus) jí nedal ani jeden.
	ČSSD na tom není lépe. Dost úspěšně ji demontuje prezident republiky, který zaujal ve straně sice neoficiální, zato však pevné vedoucí místo. Strana, které se o příští pěkný volební výsledek postarala pravicová koalice, je paradoxně ve své nejlepší historické chvíli postižena odpadlictvím, sudičstvím a ostrými útoky protestních osob na vedení. Řešení hledají protestující členové strany u soudů. Podávají na ČSSD žaloby, které jsou pravděpodobně nesmyslné, ale ostudy dokážou vyrobit dost. Bylo by dost divné, kdyby se do vnitrostranických půtek soudy vměšovaly. Stát se to může, protože naše soudy se rády vměšují, a místo aby se snažily (spolu s orgány činnými v trestním řízení) hubit kriminalitu, snaží se naopak moderovat politické dění.
	Žaloby odpadlíků však vystihují politického ducha, který v ČSSD panuje. Tím duchem je přesvědčení, že člověk sám je nezodpovědné nic a že státní moc, nadaná vyšší moudrostí než člověk, má regulovat a komandovat všechno, životy lidí počínaje a životem politických stran konče. Voličům to musí být protivné, napadne je - to oni v ČSSD neukočírují ani sami sebe, svou organizaci a poměry v ní, že se jako děti odvolávají k tátovi soudci? Doufejme, že je táta soudce s jejich žalobami vyhodí. Nebo bude vyškrtnutí z kandidátky partajním orgánem trestný čin? Pozor, naše právo je sice problematické, zato vynalézavé. Třeba to trestný čin najednou bude.

Předčasná krize v ČSSD

V ODS se z toho radovat nemusí, jsou na tom podobně, i když k soudu s tím zatím nechodí. Rozklad v ODS je pochopitelnější, v krizích vždy přichází něco podobného. U ČSSD je to překvapivé. Kdyby byla o něco svornější, nemusí se bát ani prezidentova ataku. Ale pustila si ho do kurníku. Vylekaná nyní, když peří lítá, je hodně a k tomu ještě přibyli ti žalobníci. Proč právě v předvečer, jak se všichni domnívají, vrcholného úspěchu, je nejasné.
Leda by šlo o projev stranické rvačky o kořist, která sice ještě běhá v předvolebních lesích, ale k mání brzy bude. Možná je krize v ČSSD jen projev netrpělivosti a nedostatku vkusu, rvačka měla propuknout až po volbách.
Jenže predátoři se bojí, že pak už bude rozděleno. A oprávněně, tím vrchním dělitelem nebude nakonec šéf levice, ale prezident dolních deseti tisíc Zeman.
V obou partajích jde asi o problém zásadnější. Tím je ideové vyhranění, o němž mají členové často zásadně se lišící představy. A vedení v obou stranách nemá dost sil či dost nadání toto „zakotvení“ definovat. A nedokáže k tomu, k čemu ani nemá síly, strhnout členstvo.
	Politická nabídka pravice i levice se zjednodušuje na náhodně vybraná, vykřiknutá či opsaná hesla, většinou něco někomu slibující. Hesla lezou na plakáty a mnozí straníci by tam chtěli mít jiná hesla a jiné sliby.
Z toho vznikají spory, které nemají ani smysl, ani řešení. Někdo vykřikne DPH dvacet tři, druhý, že dvacet sedm. Čísla visí ve vzduchu, bez kontextu, přesto se o ně strhne boj plný nálepek a podrazů.
	Proč zrovna trojskok, proč ne čtyřskok?
ptal se kdysi redaktor Stoniš. Ve světě olympioniků taková otázka, odhalující nahodilost disciplíny, nezabere. V politice ano. Program je nahodilý seznam slibů a nadávek. To se pak divte žalobcům a odpadlíkům, oni mají jiné sliby a jiné nadávky.

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Pavel Tigrid, antikomunista
31.8.2013    Mladá fronta DNES    str. 10    Názory
    Karel Steigerwald        
Haiku Karla Steigerwalda komentátora MF DNES 

Někdy to vypadá, že si v Haiku nikoho nevážíme. Není to pravda. Někdy si na velké muže kmene Čechů vzpomeneme. Dnes na Pavla Tigrida. 
	Opustil svůj kmen před deseti lety. 
Pro odchod se rozhodl dobrovolně, nechtěl prožít bezmoc a ubohost poslední fáze života. To rozhodnutí jeho život korunovalo. Byl muž. Velký muž protikomunistické opozice. 
	Komunismus byla úchylka zvláštní. 
Nejhlučnější a nejpočetnější protikomunistickou opozicí byli komunisti. Ti z KSČ vyloučení, ti s lidskou tváří, ti s tváří Stalinovou, Mao Ce-tungovou, trockisti, eurokomunisti, komunisti demokratičtí (proboha, co to bylo?). Vylučovali se vzájemně, doma i v exilu. 
K žádné z těchto úchylek Tigrid nepatřil. Byl antikomunista. Těch bylo také hodně, ale projevovali se málo. 
	Hodnota Pavla Tigrida, nepřítele komunistického režimu, byla právě v jeho antikomunismu. Neinfikovaný, bez iluzí o komunistickém ráji, bez šrámů na těle i mozku, které komunistická věrouka svým věřícím udělovala. Nebýt komunistou, to byl v minulém století mezi intelektuály vzácný postoj. Antikomunisti byli ze společenství vzdělanců často vylučováni, ostrakizováni, kritizováni pro bezcitnost. Když se dostali do spárů komunistické moci, čekaly je nejtvrdší tresty. Pavel Tigrid z těch spárů uprchl na poslední chvíli v únoru 1948. Kdyby zůstal, nebylo by Pavla Tigrida, to věděl on i režim, před nímž uprchl. V zahraničí byl ostrovem, nadějí i centrem protikomunistického myšlení. Jeho časopis Svědectví byl jedním z mála světel v bídě tehdejší mlhy. 
	Hodnota Pavla Tigrida, antikomunisty, byla také v jeho lidskosti, ve smyslu pro toleranci a relativitu lidských soudů. 
Měl jasné názory, ale nebyl fanatikem. 
Rozuměl i té druhé straně, rozuměl tragédii komunistických intelektuálů, které hnutí vyplivlo či kteří z něj sami prchli, vylekaní, co to podporovali. 
	Básník Antonín Brousek měl v sérii parodických a satirických popěvků o velkých postavách české kultury pěkný verš: Tigrid, přítel mládeže, předává jí otěže... Fanatičtí emigranti tehdy Tigrida kritizovali. Je smířlivý k bývalým komunistům, protože neví, že bývalý komunista neexistuje. Je smířlivý k zvrácenému mládí, protože neví, že mládí je zvrácené. Tigrid dával prostor ve Svědectví exkomunistům i mládeži. Byl s páterem Opaskem duší setkávání české emigrace všech odstínů v německém Frankenu. 
	Tolerance a pochopení té druhé strany či těch druhých stran, to byla pro Tigrida integrální součást jeho pevných antikomunistických názorů. Jistě cítíte podivnost spojení těchto dvou slov. Pevný postoj a tolerance. My Češi máme rádi opak, rozbředlost názorů a přísnou nesnášenlivost. O komunismu rozbředle vykládáme, že měl jakési lidské stránky, o lidech v něm mluvíme jako Urválkovi kati. Nejraději bydlíme v kádrovém oddělení světa. Tak vytváříme nelidskou směs. Tigridova kombinace byla naopak směsí lidskou, chápající a jasnou: komunismus je zločin, lidé v něm mají osudy často tragické, často ubohé, vždy ale lidské. 
Jak odpouštěl lidem, protože je chápal, tak neodpouštěl komunismu, protože ho také chápal. 
	To, myslím, byl největší politický vklad Pavla Tigrida. Málokdo ho přijímá. Tak ho alespoň v tento výroční den připomínáme. 

O autorovi| Karel Steigerwald, komentátora MF DNES
Foto popis| O autorovi| Karel Steigerwald, komentátora MF DNES
Foto popis|

Panslovanská veteš ekonoma Mládka
29.8.2013    Mladá fronta DNES    str. 13    Názory
    Karel Steigerwald        
Ekonomický expert ČSSD a údajně příští ministr financí Jan Mládek zásobil veřejnost takovou snůškou nesmyslů, že by z toho měly i sociálnímu demokratovi slézt vlasy. Mládek hrábl do hlubin českého nacionalismu 19. století a vydoloval odtamtud ty nejzprofanovanější bludy z dílny buditele Jána Kollára, autora Slávy dcery, jehož panslovanské blouznění se stalo už tehdy předmětem posměchu. 
	Mládek v jeho stopách považuje Karla Schwarzenberga „za pokračovatele staré politiky vysoké rakouské šlechty, která nikdy nechtěla, aby fungovaly slovanské federace, a měla velkou radost, že se všechny tři rozpadly. Jak ta jugoslávská, československá, tak sovětská. Tohle se rozhodně změní, nová vláda bude mít jiný přístup k této spolupráci.“ V domácí politice chválí posun k „poloprezidentskému systému, který prý funguje v Polsku a nikdo z toho nedělá problém“. 
	Člověk, který má ambici být ministrem, by takové nesmysly říkat neměl nejen proto, že neodpovídají skutečnosti. 
Ty federace se rozpadly dávno poté, co v Rakousku už stará šlechta nevládla, a posuny k poloprezidentskému systému naše ústava nezná, čili se nemohou bez jejího porušení odehrávat. Mládek jen rozvádí Kollárovu myšlenku o dubisku, k němuž se máme my drobní Slované přichýlit. To už není jen fantazírování neinformovaného ekonoma, nýbrž politický trend, který často vyjadřují i jiní levicoví politici, prezidenta nevyjímaje. Ale už K. H. Borovský v první polovině 19. století postřehl, že ruská civilizace je okolí nebezpečná, protože je nedemokratická a imperialistická. Mládkova ruská slovanská federace byla také žalářem národů. Čeští vlastenci to tehdy neradi slyšeli, protože blouznění o panslavismu (pod vládou cara) je naplňovalo bombastickým velikášstvím a protože jako nacionalisti dávali přednost slovanské rase před svobodou a demokracií. Z těchto plen česká politika vyrostla už před sto padesáti lety a Kollár se stal osamělým podivínem. Mládek (a spol.) se pokouší tyto šovinistické bludy vrátit do politické hry. Naposledy sehrály nepěknou roli po druhé světové válce, kdy se Československo mělo stát mostem mezi Východem a Západem. Tento blud pomohl přeměnit ČSR v ruskou kolonii. 
	Vztahy k Rusku mají být korektní, ale opatrné. Rusko se imperialismu a bažení po carsko-stalinské velikosti nevzdalo. Moderním demokratickým společnostem Evropy nemá co nabídnout, leda útisk. Celý ruský komunismus byl pokračováním carského samoděržaví jinými prostředky a návrat k carismu představuje i asymetrický tandem Putin - Medveděv. 
	Mládkovi se asi taková podoba státu líbí. Rusové ji zakládají na ideji mocného státu, který je vším, zatímco sluha občan je jen makové zrnko. Když si to uvědomíme, je Mládkova inklinace k Rusku pochopitelnější. Takový stát by tento ekonom taky chtěl. Co nám připadá jako blouznění podivína, může být pro Mládka touha po společnosti, ve které mohou být jeho ekonomické teorie skutečně nastoleny. 

Programové prohlášení 

Proto se mu také líbí poloprezidentský režim. I ten by roli státu zvětšil a současný prezident o něj také v rámci možností usiluje. Omyly se slovanskými federacemi a rakouskou šlechtou nejsou žádné schválnosti, nýbrž oklikou vyjádřený politický program. Mládek není ani prostořeký, ani naivní snílek kollárovského typu. Otáčí se k východnímu dubisku, odkud vanou jemu příznivé větry. Těší ho, že příští vládu vytvoří nejen ČSSD, ale také komunistická strana a prezidentova osobní strana SPOZ. Pak už se natáhnou plachty a nová vláda poletí jako ruská trojka... 
	Karel Schwarzenberg stroze poznamenal, že pan Mládek začíná blbnout a že by se měl seznámit s fakty. Není to zcela přesné. Pan Mládek fakta nepotřebuje. Pracuje v oboru fiktivních představ a panslovanské veteše. Pro případného příštího ministra financí jsou to obory velmi škodlivé. Básníka Kollára stály duševní zdraví. Hodně mohou stát i nás všechny. 

***

Mládek není naivní snílek. Z Východu pro něj vanou příznivé větry. » 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Dva sjednotitelé
26.8.2013    Mladá fronta DNES    str. 10    Názory
    Karel Steigerwald        
Potůčky, studánky, řeky? Ne, chybějí potřebná témata 

Exprezident Klaus „vážně přemýšlí“ o návratu do politiky. Spolupracovat s ním chtějí šéfka Suverenity Jana Bobošíková nebo exposlanec Boris Šťastný. Klaus však chce přívrženců víc. Musel by to být proud či řeka, do které budou přitékat různé nezamořené potůčky, řekl. 

Bývalý prezident Václav Klaus vidí situaci u nás jako katastrofální. Do řešení by se rád pustil, kdyby se všechny ty malé pravicové potůčky spojily v silný konzervativní proud. Prezident Miloš Zeman by zase nejmenoval předsedou vlády někoho, kdo by představoval koalici sociálních demokratů a TOP 09, protože by to byla zrada na voličích. Prezidentovým oborem není minulost, nýbrž prognózy. Nemusí tedy vědět, že v minulosti sám takovou koalici, kterou lidi označovali za zradu na voličích, s ODS podepsal. Zato ví, jakou vládu bude chtít po volbách. Jeho vládu. 
	Oba prezidenti mají na nynější politickou krizi podobný pohled. Cítí potřebu jakéhosi sjednocení kolem své osoby, což by mnoho problémů rozlousklo. Zeman sjednocuje levici, z níž někoho vylučuje. Klaus je středem, kol něhož by pravicové potůčky měly vytvořit řeku. Ale ne každý potůček považuje za pravicový. Oba věří, že se voliči nechají jejich jednotou oslnit. Oba přepočítávají politiku na velikost svých postav. Ta je jistě nemalá, provází nás v různých rolích pětadvacet let. 
	Zeman chce sestavit koaliční orchestr, který by pod jeho taktovkou vládl jako dobře naladěné trio. Levicová politika je bez něj v rukou nul typu Zaorálka, je tedy na něm zachránit ji. A je viditelné, že mu nejde o levicovou politiku, nýbrž o politiku vlastní. 
	Klaus má cíl menší. Zachránit pravici od zkázy, která by v politice vytvořila desetiletou proluku. Záchranu vidí v jednotě potůčků. Nikdo jiný než on ji přinést nemůže, protože jen on představuje čistou pravicovou politiku nepoškozených idejí. Pokud se k němu přidají vůdcové potůčků, záchranu provede. 
	Na scéně se tak objevují dva velikáni, dva zachránci. To je pojetí politiky spíš východní než středoevropské. Voliči se mají pověsit na tyto osobnosti, každý podle svého gusta nalevo, či napravo, přičemž identifikovat, co je napravo, či nalevo, může být pro voliče dost obtížné. 
Důraz na osobnost zachránce takové rozlišení komplikuje. Obě osobnosti totiž nenabízejí žádnou konkrétní a srozumitelnou politiku. 
Ostatně ani nemohou, nepředstavují žádnou stranu a žádný program. Jen svou sjednocovací roli. Povrchnější voliče to zaujme, ale jako odpověď na dnešní krizi je to nedostatečné. Ať už gravitační silou svých osobností něco sjednotí, či ne, příčiny krize budou trvat dál. 

Zeman záškodník 

Zeman sjednocováním přináší levici opak: štěpení ČSSD a zvýšenou nechuť lidí k podivné straně jeho přátel. Sociální demokraty rozděluje na ochočené a neochočené. Ve SPOZ povzbuzuje postavy, které levici výrazně škodí. 
SPOZ sám žádnou politiku nemá, zato má stále odvážnější politické kuriozity. 
	Klaus chce spojit praménky, které v sobě mají spoustu jedu a v reálné pravicové politice páchají jen škodu. Vnášet do společnosti spor o to, jestli pravicového politika stvořil Bůh, či pochází z opice, je směšné. Pravice je roztříštěná hodně, stoná na bigotní fanatismus i bezbřehý pragmatismus. Mnozí z těch, které by Klaus rád spojil, už dřív přispěli k tomu, že pravičáka chápou jako mrzutého neurvalce, extremistu s podivnými názory, případně slizkého kořistníka a v nejhorším případě jako gaunera bez zábran. 
	Spojení těchto podivínských typů by voliče od pravice ještě víc odvrátilo. Už v minulosti do kruhů kolem prezidenta Klause vzlínaly dosti prapodivné postavy, nemyslím lichometníků, nýbrž hlasatelů podivínských idejí a mužů podivné praxe. A byly, kupodivu, přijímány. Nynější úspěch levice je výsledkem mnohaletého působení pravice včetně právě těch pramínků či studánek. 
	Paní Bobošíková jistě není postava, která by k sjednocení pravice přispěla. A hnutí D. O. S. T. chybí už jen bičík a komise pro vykazování z národa. Volič si jen obtížně vzpomene, co ty dvě vlády přinesly užitečného. Přinesly, ale zmizelo to za hlučným mlaskáním pijavic a vzájemným obviňováním jednotlivých pravicových skupinek. 
	Pád pravice je důsledkem zničujících politických i personálních chyb. Neodstraní je sjednocující velikán. Natož sjednotí-li potůčky, které by měly spíš vyschnout než sílit. Mohl by voliče naopak odradit, protože z takové osobnostní operace by čišela snaha minulé chyby zastírat a zamlčovat. 
S Klausem to nevytrhnou, řekla by hospoda, která by ráda zapomněla na Klausovy zásluhy. Ze zásluh česká politická společnost nežije, žije z chyb. 
	Budoucnost pravice je v rozboru praktické politiky, jak ji poslední dvě vlády vedly, a v srozumitelné praktické nabídce pro budoucnost. Sám prezident Klaus dobře ví, že aktuální a potřebná témata přinášejí úspěch. Ani z Klause by nevyrostla velká politická postava, kdyby neměl právě taková témata a neprosazoval je racionálně a jasně. 
Tak, jak to dělal před pětadvaceti lety. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Cákryš, úvod do dialektiky
24.8.2013    Mladá fronta DNES    str. 10    Názory
    Karel Steigerwald        
Jako prezidentský kancléř je nadstranický, ale jako občan má právo kandidovat za politickou stranu. Takto státnicky zdůvodnil pan prezident Zeman povolení kandidovat, které udělil svému kancléři Vratislavu Mynářovi. Stranou ponechal otázku, proč dovoluje kandidovat, když je to právo toho občana. 
	Je to zdůvodnění dialektické. Snoubí v sobě jednotu protikladů. Nadstranický kandidát za Zemanovce. Právo, kterému bylo uděleno dovolení. Jako by pan prezident Zeman neflákal VUML (VUML: Vokresní Univerzita Marx-Leninismu). Ví, že nadstranictví kancléře nelze chápat izolovaně. To bychom se ocitli ve věži ze slonoviny. Jde o to, že i nadstranickost kancléřů musí být stranická. V reálném životě to jinak cákryš ani nejde. Musíme si také položit otázku, komu nadstranickost slouží. Když je nadstranický kancléř současně straníkem za dobrou věc, je vše v pořádku. Chybou by bylo, kdyby stranil něčemu špatnému. To však v případě kancléře Mynáře nehrozí. 
	Nesmíme zapomínat, že nadstranictví samo o sobě neexistuje. Každé nadstranictví je vždy na něčí straně. A opět zde platí, aby to nadstranictví stálo na správné straně, konkrétně například SPOZ nebo zdravé části ČSSD. Dialektika nás také učí, že nadstranictví a stranictví jsou rub a líc téže mince. Zde nastupuje do boje jednota protikladů. Stranictví a nadstranictví stojí proti sobě, ale když se spojí, vytvářejí novou kvalitu. Není pro marxisticky vzdělaného myslitele udivující, že nestraník se může jevit jako straník, a naopak, stranictví může být nadstranické. 
	Správná otázka zní: Jaká je ta mince? Co za ni chcete koupit? Čemu slouží ta mince jako celek? Tuto otázku si pan prezident položil, a proto také svému kancléři dovolil kandidovat na správné straně. Je to strana dolních deseti milionů lidí. 
	Pan prezident nedůvěřuje Nejvyššímu soudu. Ani tato nedůvěra nevisí jen tak v prostoru. Je výrazem širšího pojetí demokracie, které se oprošťuje od idiotství zvyklostí, ať už jsou ústavní, občanské, demokratické, celostátní či místní. Kdo myslí postaru, řekl by, že pan prezident má soudům důvěřovat a že ústavní instituce spolu nemají jako instituce válčit, protože jsou z jedné společné republiky. 
	To je pojetí starodávné. 
Moderní pojetí říká, že oblast nedůvěry se vinou idiotů a póvlu stále rozšiřuje. Úkolem institucí, které důvěru prezidenta ztratily, je získat ji zpět. 
	Pan prezident naznačil, co je úkolem soudů: neztratit jeho důvěru. Poklonkování zákonům a idiotským ústavním zvyklostem dnes nikam nevede. Nová společnost je založená na důvěře. Nejde však o důvěru abstraktní, kdekoho. Jde výhradně o důvěru pana prezidenta k někomu. Ztráta důvěry je první varovný krok. Po něm následují další kroky, však víte. 
	Pan prezident se tak v nové republice stává dialektickým měřítkem hodnot. Šest sklenic vína a čtyři sklenky kořaly mohou být v dialektickém pojetí ministra zdravotnictví buďto projevem alkoholismu, nebo veselé mysli státníka. Jde vždy o to, čemu ty sklenky slouží. Nic nelze uplatňovat mechanicky, vše je v souvislostech. Vždyť i ty sklenky podléhají zákonu o přeměně kvantity v kvalitu. Piješ, piješ a najednou je tu nová kvalita. 
	Kromě strany Zemanovců vzniká údajně také strana Klausovců. I v tom je cákryš kus poctivé dialektiky srostlých protikladů. 

O autorovi| Haiku Karla Steigerwalda komentátora MF DNES
Foto popis| O autorovi| Haiku Karla Steigerwalda komentátora MF DNES
Foto popis|

Samozáhuba
21.8.2013    Mladá fronta DNES    str. 10    Názory
    Karel Steigerwald        
Vzhůru do největší politické krize 

Zeman jako sebevědomý architekt už dnes kreslí vládu, v níž komunistům vyhrazuje exkluzivní postavení, místo aby ten výkres nechal na voličích. A když už kreslí, vší silou se postará o to, aby výkres seděl. Pandořina předvolební skříňka je otevřena. 

Tak už je to tady. Máme prezidenta, který si myslí, že přímá volba na něj delegovala nějaká nadústavní práva. Máme vládu, která reprezentuje jen prezidenta. Nemá mandát, nedostala důvěru, ale má chuť vládnout. Sněmovnu mít nebudeme nejméně dva měsíce. Senát je v zásadě jednobarevný, patří ČSSD. 
	Jemný systém závaží a protizávaží, který vyvažuje a v rovnováze drží existenci svobody v republice, jak jej kdysi vysvětloval třebas Václav Havel, je tentam. Pro občanské svobody nastávají dva krizové měsíce. Státní moc bude jednohlasá, dirigována jedním kapelníkem, a vykonávat se bude dekrety, které napíše jedna strana a dá je schválit sama sobě v Senátu. Poslední silou, která může tok politiky udržet v demokratickém korytě, jsou tolik vysmívané ústavní zvyklosti. Těch si však málokdo váží. Smějí se jim i na Hradě, usuďte sami, proč. 

Neochota držet se pravidel 

Pád Sněmovny a politická krize nejsou důsledkem toho, že politický zápas uvázl, protože se protichůdné ideje střetly v tak pevném bloku, že je do pohybu mohou uvést jen nové volby. Sněmovna padá v důsledku zredukování politického zápasu idejí na triviální zápas o moc, v němž dominují skutečné i domnělé kriminální prvky. Padá v důsledku ztráty idejí, která nahrazuje moralizující kýč, který jen zastírá zjednodušení politického zápasu na triviální mocenskou chtivost. 
A padá kvůli neochotě politických sil podřizovat se vládě zákona – prezidentem s jeho neparlamentní vládou počínaje a vládou bez mandátu, která už si brousí zuby na komisařské vládnutí s dekrety, konče. Žádná z politických stran ve Sněmovně zastoupených si nemůže myslet, že ona je mimo tento úpadek, že jí se tento smog vyhnul. 

Parlamentní lehkomyslnost 

I samo rozpouštění Sněmovny se zredukovalo na iracionální nenávisti, na předvolební demagogii a na metání lží chápaných jako rozhodující politické střelivo. Sněmovna při své samozáhubě rezignovala na jakoukoliv racionalitu, na důstojnost a na svou odpovědnost lidem, kteří ji volili. Většina Sněmovny se vzdala své politické moci a vstoupila riskantním krokem do nejistého otevřeného prostoru, který nemusí trvat jen dva měsíce. 
	Možností, jak vládu vlády bez důvěry a vládu bez Sněmovny prodlužovat, je dost. Možností, jak do toho všeho zase vstoupí Ústavní soud (žaloba už je podána), je také dost. 
A vůle prezidenta zvětšovat svou moc je nepřehlédnutelná. Poslankyně Klasnová (a s ní mnozí další) považuje předčasné volby za nejčistší řešení krize. Předčasné volby by však měla považovat za nejkrajnější nástroj k hledání vládní shody, nikoliv za ten první. 
Tak lehkomyslně, jako to včera Sněmovna udělala, otevřít neznámý prostor nejistoty je pro zákonodárný sbor mizerné vysvědčení. Kýčovité řeči o čistotě řešení nemohou zastřít velkou nejistotu, jakou obsahuje zásadní oslabení demokratických institucí. 
	Sám Zeman jako sebevědomý architekt už dnes kreslí příští vládu, v níž komunistům vyhrazuje exkluzivní postavení, místo aby ten výkres s pečlivou prezidentskou neutralitou nechal na voličích. (Že je právě dnes výročí ruské komunistické okupace, je hořká náhoda.) A když už tento sebevědomý politik kreslí, jistě se vší silou postará o to, aby výkres seděl přesně. Pandořina předvolební skříňka je otevřena. 
	Kde je totální úpadek, tam se může rodit nový pohyb. Celá česká společnost si nyní vyzkouší, čemu nikdo nevěří. Udrží své občanské svobody? Vrátí se důvěra k demokratickým institucím? Přinesou předčasné volby politické nabídky, které lze s dobrým svědomím přijímat? Přinesou témata voleb konstruktivní projekty řešení problémů, nebo to bude už známá smršť špíny a hnoje? Nebo volební témata rozdělí diktát z Hradu? 
	Na rozpouštění Sněmovny nebylo nic důstojného. Poslanci si neuvědomovali, že se Sněmovna vzdává moci a v jaké situaci to dělá. Změnili (jako tak často) sněmovní sál v předvolební pódium, na němž opakovali všechno to, co úpadek politiky léta chystalo. Jednou z mála světlých chvil byla závěrečná řeč předsedkyně Sněmovny Němcové. Alespoň na chvíli se do Sněmovny vrátila politická důstojnost, což je koření nezbytné, ale už léta nepoužívané. 
	Za dva měsíce se nezrodí nic nového. Nic nového v politice také neexistuje, to jen lidská pošetilost ustavičně čeká, že přijde něco či někdo a vše se změní. Ale změny se dějí nenápadně, pomalu, po krocích a krůčcích. Rychle a hned se mění svět jen k tomu zlému. Mnozí nenechají ty dva měsíce ležet ladem. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Nedopečené zákony na stole a pod stolem
20.8.2013    Mladá fronta DNES    str. 10    Názory
    Karel Steigerwald        
Snovou Sněmovnou padnou nedopečené zákony pod stůl. Některé z nich jsou nanejvýš nutné a prospěšné. ODS chtěla z obavy, aby se takové zákony stihly dopéci, hlasování o rozpuštění Sněmovny posunout na 3. září, aniž by se posouval termín předčasných voleb. ČSSD, TOP 09 a KSČM tyto obavy nemají, hlasování o rozpuštění Sněmovny bude dnes. Vše se to prý i pak včas dopeče. 
	Protože ty zákony zatím dopečeny nebyly, nedá vedení ODS doporučení svým poslancům, jak zítra hlasovat. Kolem celé věci probíhá obvyklá legislativní nejasnost, co kdo může a nemůže dopékat, kam který zákon spadne či nespadne a tak podobně. Pro voliče je to debata nezajímavá a patrně i uměle vyvolaná. 
	Dát staré Sněmovně prostor, aby mohla dotyčný „legislativní proces“ dokončit, by na věci jejího zániku nic měnit nemuselo. Volby by i tak mohly být v termínu, který již prezident navrhl. Jiná situace by byla, kdyby některé strany chtěly ty nehotové zákony poslat nenápadně pod stůl, jaksi v rámci zániku Sněmovny. Pak by dnešní (neposunutelný) termín hlasování byl pochopitelný. Jak to je opravdu, dozvíme se po volbách. Vzpomeňme si pak, co dnes která partaj říkala.

Jiná republika
17.8.2013    Mladá fronta DNES    str. 10    Názory
    Karel Steigerwald        
Věřit na zázrak předčasných voleb je jedna velká iluze 

Středem volebních bojů bude vyhánění darebáctví, konec korupce, čistota politiky, péče o pracujícího člověka, vládou řízený rozvoj blahobytu a jiná hesla, která krásně znějí a nic nestojí. 

Předčasné volby budou. Všem se ulevilo, protože povídačka o předčasných volbách přináší neoprávněnou naději, že po nich bude lépe. 
Žádné se doposud národu nevyplatily, ale trvanlivost této politické iluze to neohrožuje. Věří se, že nás předčasné volby zbaví vyžírků a kariéristů, protože si lidi konečně zvolí kandidáty moudré a talentované. 
	Nic takového se nikdy nestalo. Volby tu nejsou proto, že nějak očišťují, volby určují příští politický směr. Problém voleb předčasných je rychlost – strany do nich půjdou rovnou z jedné vody, nasadí rychlokvašky a nabídnou programy šité horkou jehlou. Na jemnost nebude čas, voliči se budou chytat stejnou technikou, jakou vojáci loví ryby – granátem. 
	Už teď vybuchují na billboardech přímá obviňování z krádeží. V normálních zemích by si na tom pochutnali soudci a advokáti, u nás si pochutnají voliči, kteří po granátech touží. Věřit, že během dvou měsíců nějaké kouzlo změní politické reprezentace a nálady voličů, může jen hodně naivní člověk. 
	K pročištění nedojde, dojde ke změně politické orientace. Budovat republiku svobody se dařilo stále hůře, až ve finále ideu svobodné země vládnoucí občanské strany na řadu let zdiskreditovaly. Předčasné volby zemi otočí. Buďto přijde republika prezidentská, nebo koalice ČSSD a KSČM. Rozhodující bude, zda se prezidentovi podaří hlavní levicovou (kdysi jeho) stranu osedlat, či zda vznikne pevné protiprezidentské spojení socialistů s komunisty. 
	Ostatní politické síly budou ve volbách hrát jen roli diváků, případně bezcharakterních přitočílků k vítězi. Dočkáme se v té souvislosti nápadných shod volebních programů téměř všech stran, protože o volební programy se bude jednat nejméně ze všeho. 
Všechny strany nám slíbí to, co se jistotně nezlepší, nýbrž zhorší – morální očistu politiky. 
	Skutečné politické problémy (po matných a málo úspěšných pokusech předchozích vlád) trvají a budou trvat dál ve stavu, v jakém už léta jsou a v jakém škodí republice čili nám všem. O jejich řešení se nikdo (ani voliči) zajímat nebude. Hodí se jen jako omáčka do volebních jídel. Středem volebních bojů bude vyhánění darebáctví, konec korupce, čistota politiky, péče o pracujícího člověka, vládou řízený rozvoj blahobytu a jiná hesla, která krásně znějí a nic nestojí. Že jejich prázdnota vede do pekel, dozvíme se až na konci cesty. 

Neblahý krok, ale jiný neumí 

Prezident chce do této zlověstné káry zapřáhnout i komunisty. Nabízí jim čtyřletý pobyt v odvykacím táboře kdesi poblíž vlády, do které pak vstoupí očištěni. Je to jakási krkolomná varianta denacifikace. Komunisti by však stěží souhlasili s očištěním komunismu od komunismu. Prezidentovi nejde o nějaké očištění, nýbrž o uvržení komunistů do prezidentského zajetí, kde už skoro má socialisty. 
	Po svém zvolení sliboval Zeman, že bude prezidentem všech občanů. Později přidal bonmot, že jen horních deseti milionů, protože co je nad deset milionů, jsou tuneláři, kmotři a jiní negativní lidé. Nakonec se postavil do čela své osobní strany, ke které přišil svou loutkovou vládu. 
	Protože se stal předákem svého vlastního politického uskupení, musí z těch deseti milionů slevit na ty, kteří to politické uskupení volili – těch je prezidentem. Kolik jich je, ví sám dobře. Spozáků pod pět procent plus neurčená část sociální demokracie a Vít Bárta. To je jen část občanstva, pravděpodobně nepříliš velká. Zeman je tedy, podle své vlastní definice, jen částečným prezidentem. Jako vůdčí spozák jiné občany, nespozáky, může zastupovat jen stěží. 
	Rozpuštění Sněmovny bude další neblahý den českých dějin. Jiné východisko však česká politika najít neumí. Vždy to tak je. Jak se má nespozácký občan, nevolič socialistů a komunistů rozhodnout, nevím. Volit vládu Zemana nebo vládu ČSSD a KSČM (bez karantény) vyjde nastejno, louže jako bláto. 
	Jiný výsledek ty volby mít nebudou. Postaraly se o něj předem trpělivou destrukcí politiky tzv. pravicové strany (Co na nich bylo pravicového?) ODS, TOP 09, VV. Podařilo se jim přesvědčit mnoho lidí, že idea „pravicové vlády“ splývá s neschopností vládnout, s tolerováním zlodějen a s neřešením naléhavých problémů. 
	Chaos, který nás čeká, bude mít visačku kvality „vyšlo z voleb“. Vítězné heslo „Pravice rovná se zloději“ ovládne zemi. Podobně jako premiér Jiří Rusnok teď ani vláda z voleb nebude mít žádný politický program kromě těch hesel. Chybět to nikomu nebude. Už i ten Rath u soudu hněvivě volá: konec korupci a zlodějnám! Možná u nás může (a bude) kandidovat i vězeň z cely. Proč ne, když se z cely může poslancovat. Může a třebas vyhraje. 
Republika bude po volbách dost jiná. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Demise
14.8.2013    Mladá fronta DNES    str. 10    Názory
    Karel Steigerwald        
Důvěru nemá, ale vládnout chce jako opravdová vláda
V korytě demokracie udržují politiky právě ústavní zvyklosti a obecné přesvědčení, co se má a nemá. Když se tomu někdo začne posmívat, pak je se všemi amen, což je právě náš nynější stav.

Demise se stává celkem banální politickou příhodou. V případě Rusnokovy vlády nepřekvapila ani prezidenta, který ji jmenoval. Cílem Rusnokovy vlády nebylo získat důvěru k vládnutí, nýbrž získat prostor k politickým operacím, v nichž je prezident mistr kvalit vskutku lidových. Sám říká: Rusnoka jsem jmenoval, protože to byla nejkratší cesta k mimořádným volbám.
	Vést debatu o tom, jestli jsou mimořádné volby výsledkem prezidentova mistrovství, nebo jen zplodinou shnilých poměrů v ODS, je zbytečné. Prostě mu to s těmi odpadlíky vyšlo, i když není jisté, jestli předčasné volby opravdu chtěl. Věděl, že Rusnokův kabinet důvěru nedostane. Věděl také, že to posílí jeho pozici. Co je to za pozici, je celkem jasné. Prezident chce politickou scénu moderovat sám.

Zeman se voleb bojí

Důvodem je jeho vysoké mínění o sobě samém (což není u českých prezidentů neobvyklé) a množství voličů, kteří mu v přímé volbě dali hlas. K nim také své konání vztahuje a na ně se odvolává. Je zavázán svým voličům mnohem víc než Sněmovně, ať už této, nebo příští. Potřebuje oddanou vládu a Sněmovnu, která při plnění prezidentových imaginárních závazků vůči voličům nebude dělat problémy.
	Předčasné volby jsou pro něj riskantní. Jejich předčasnost zmenšuje operační prostor prezidentské strany SPOZ k vývinu z marginálnosti k volitelnosti. Případné velké vítězství ČSSD ve volbách by mohlo Bohuslava Sobotku povzbudit k většímu boji za nezávislost strany na prezidentovi. Hlava státu mezitím stihla ČSSD dost ochromit. Platí také pravidlo – čím déle trvají politické zmatky, tím víc lidí bude k prezidentovi vzhlížet jako k pevnému bodu. Předčasné volby tak na obzoru stále ještě nejsou, komplikace se ještě mohou náhle objevit.

Kádrový profil si píše každý sám

Rusnokovy demise asi nikdo nelituje. Jeho vláda je vypletichařená. Je to strategický hradní produkt, líheň příštích politických loutek, které nyní skládají maturitu z poslušnosti. Prezident vytvořil vládu, která nemá v parlamentních politických stranách žádnou oporu a neopírá se o žádnou sněmovní vůli či dohodu. Důvěru logicky nedostala. Vládnout však bude blíže neurčenou dobu dál, jako by to byla opravdová vláda. Cítí se sebejistě, má v prezidentovi velkou oporu a je také prezidentem bedlivě sledováno, jak se osvědčí. Skoro by se hodil starý bonmot doktora Husáka, že kádrový profil si dnes píše každý sám.
	Mají tyto provizorní loutky jmenovat velvyslance? Propouštět a najímat nové lidi? Budou vládnout pomocí dekretů schvalovaných Senátem? Jaký je vlastně jejich mandát? Česká republika tak mezní situaci ještě nezažila.
	Jak je to s ústavností Rusnokovy vlády? Obhájci říkají, že prezident i vláda jedou přesně podle ústavy. Dejme tomu. Když se však zeptáte, jestli si zákonodárce demokratické republiky přál, aby vznikala různě dlouhá období, v nichž k vládnutí stačí vůle jednoho člověka, odpovíte si jistě, že si to nepřál. Vláda z vůle jednoho nemá se zastupitelskou demokracií nic společného a zákonodárci v ničem nedali najevo, že by měla byť chvíli existovat.
	Loutková vláda je bez mandátu, Sněmovna se snad rozpustí příští týden. Moc v zemi bude mít prezident se svými příznivci různého druhu do té doby, než z voleb vzniklá nová vláda dostane důvěru. To může být brzy, později, nebo nedej bůh nikdy. Je to podle ústavy, ale tvůrci ústavy si to jistě nepřáli. Ne nadarmo posílal prezident Zeman ústavní zvyklosti k čertu, protože právě ty nepsané udržují poměry v demokratickém korytě i při takto absurdních a nepředvídatelných krizích.
	Ozývají se hlasy, jak ústavu v tomto směru vylepšit. Ale politici jsou tvořiví, každé vylepšení by vedlo k novým nápadům, jak to vylepšení obejít či reinterpretovat. V korytě demokracie udržují politiky právě ústavní zvyklosti a obecné přesvědčení, co se má a nemá. Když se tomu někdo posmívá, je pak se všemi amen, což je právě náš nynější stav.

Něco za něco

Zajímavé je, proč lidé do těchto experimentálních vlád jdou. Rusnok se přiznal: chce za to místo v bankovní radě. Ostatní ministři na tom budou podobně, něco za něco. Pobyt ve vládě se obvykle vyplácí. I Fischera, letitého statistického úředníka, premiérská nabídka katapultovala do sfér, na které už nemyslel.
	Není komplikovanější, dražší a nevýhodnější předávání moci, než je to, které právě prožíváme. Je to kombinace demisí, nejasností, protichůdných výkladů, provizorních stavů a nevábných vyhlídek. Nikdy se tak nedaří zrádným jednotlivcům a tvořivým intrikánům. Ostatní však nesou obrovské náklady. Politické, finanční, lidské. To je naše současná situace.

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Malé nic pohltí všechno...
13.8.2013    Mladá fronta DNES    str. 10    Názory
    Karel Steigerwald        
Haiku Karla Steigerwalda

Ještě nikdy se spolu veřejně neservaly obě naše levicové strany. Chovají se k sobě naopak s pozornou vlídností sestřenic. Však mají společného dědečka Marxe. Příbuzenstvo napravo od nich se naopak rve neustále. 
	Je to jako na výrovce. Kdo neví, co je výrovka: na tyči sedí ve dne ODS, totiž výr, noční dravec. Veškeré denní pravicové ptactvo, které ten výr dráždí i láká, na něj slepě útočí. Lovci je pak lehce ze zálohy odstřelují. ODS se brání chabě, mžourá do světla, ve dne špatně vidí, je zvyklá na šero. V útoku na toho nočního ptáka se střídají OH, ODA, DEU, US, KDU-ČSL, TOP 09 i TOP 13. Tak lítý boj na levici nikdy neuvidíte. 
	Levice je ráda, že se ti ptáci, ať denní, či noční, vyklovají sami. ODS je ale silná a pevná sova, nic ji z větve na výrovce nesrazí, jen ona sama. A tak to čas od času praktikuje. Kromě první Klausovy vlády všechny vlády s ODS v čele skončily předčasným pádem, který si uštědřila sama ODS. Druhá Klausova, Topolánkova i Nečasova, všechny padly rukou ODS. Víc vlád ODS nevedla. 
	Je staré politické pravidlo: nemysli na budoucnost, mysli na minulost, na dny slávy, na dny křivd a ústrků. Ať to jsou státní zástupci, činitelé z Lukoilu či jiný „lidský dobytek“ (výraz kdysi uměřeného Nečase), jsou to všechno nepřátelé. Najatí i nenajatí. Náš neúspěch je dán jen a jen činností nepřátel. Ti se spikli a svými podrazy nám znemožnili vést spravedlivý boj až do vítězného, zcela vyrovnaného rozpočtu. A dnes tu stojíme, jako mnohokrát v minulosti, osamělí a obklíčení bojovníci za odkaz Listopadu. Příští volby by se měly konat 17. listopadu, ať každý vidí. Je to náš svátek a za ten bojujeme. 
	Takové je mínění každého politického velikána, který sám sebe povalil do bláta a jemuž se nechce zvedat. Však bláto je také domov. Pro ODS by se víc za svátek hodila bitva na Bílé hoře, bitva u Lipan, výročí mnichovské dohody či jiný památný den Čechů, kteří tak rádi oslavují porážky. 17. listopad je třeba přenechat komunistům. Dobyli to výročí a zmocnili se ho. Dobyli? Spadlo jim do klína. Volby 17. listopadu by mohli oslavovat jako den velkého návratu k moci. 
	Místo analýz a rozumu čekají ODS další měsíce (ne-li roky) rozkladu, hádek, obviňovaní a vyčítání. 
Tato sova, kdysi tak slavná, bude se dívat jen a jen dozadu. Drobné ptactvo, plné kalousků, které ji pilně pomáhalo uklovat, padá s ní. Lipany, to je dobré výročí. Bratři uklovali se s bratry. Vlezli pak do stodol a ty zapálili. 
	Hrdinou dnů jsou spozáci. Strana, která není nic, nic neudělala, nic nenavrhla, nic nevymyslela, volby nevyhrála, je nejmocnější v zemi. Sestavila vládu. Nyní spolkne ČSSD. Ministři budou vůdci kandidátek ČSSD. Proto vznikla ta vláda – jako startovní plošina nahoru. 
Říká se tomu slučování. Hádky a útoky to nebudou, maličké úspěšné nic pohltí velkého bratra, půl už ho v břiše má. Až skončí Sněmovna, bude mít SPOZ veškerou moc v zemi a prezident veškerou moc ve SPOZ. Z malého nic se v období bezvládí, jak se moci SPOZ bude říkat, stane velký jedlík. Řekne se tomu velká jednota ČSSD, SPOZ, KSČM a prezidenta Zemana. Nikdy nebyl národ tak jednotný. 
	ODS proto hledí dozadu. 
Tolik měla nepřátel a tolik protivenství. Tolik se jí toho skoro povedlo, nebýt toho, co zkazila. Zbývá jí jediná útěcha, levice jí za to vše, co pro ni vykonala, musí být vděčná. 

O autorovi| Karel Steigerwald, komentátora MF DNESO autorovi| Karel Steigerwald, komentátora MF DNES

U soudu s Rathem jde o moc
8.8.2013    Mladá fronta DNES    str. 11    Názory
    Karel Steigerwald        
Na spodku politické stupnice křičí obžalovaný David Rath, že jeho proces je politicky zmanipulovaný. Na špici téže stupnice říká prezident Miloš Zeman, že nebude do konce Ištvanova vyšetřování jmenovat druhou vládu, protože mu Ištvan naznačil, že jsou zločinecké nitky, které kdovíkam vedou. Prezident by se prý nerad dočkal, že by jím jmenovaní ministři řídili resorty z kriminálu. Tak si dnes stojí právo a kriminalita v české politice. Jsou na tom stejně, Zeman i Rath. Oba zatahují politiku do kriminality a kriminalitu do politiky. 
	Ratha lze pochopit, jeho pozice jako obžalovaného je slabá. Co má ještě říkat než to, co krásně a barvitě dokáže vykouzlit talentovaný rétor. Zeman má stejnou potřebu: jinou vládu než Rusnokovu nechce a cítí, že to jako prezident bude obtížně obhajovat. Nasadil tedy argumenty kriminální. Ištvan bude vyšetřovat tak dlouho, jak to bude prezident potřebovat. Ministra v kriminále nechce nikdo, tak lze prezidentovy neústavní praktiky lépe strávit. Nikdo neví, kdo je či může být kriminálník a nikdo nechce kriminálníka ve vládě, stačí, že je tam spousta odborníků. 
	Tak se komicky sešli v jeden den dva mediální odborníci: jeden dole, špatně si stojící kriminálně podezřelý, druhý koupající se ve slávě na stupni nejvyšším. 
Oba ztělesňují svými nelítostnými argumenty, že rozhraní mezi politikou a kriminalitou bylo už v politické společnosti setřeno. Rath opravdu věří, že jeho bouření o nespravedlivém procesu může zabrat, a prezident neví, že se vystavuje posměchu, když se nechá kormidlovat státním zástupcem Ištvanem. 
Oba však mají pravdu, toto u nás dnes platí a toto může zabrat. 

Řečnit umí, ale to nerozhoduje 

Rathův proces je zásadní, protože je první. My lidé máme nekončící touhu a potřebu, aby se zločin trestal, ale také víme, jak chabé a jak málo věrohodné bývá často počínání orgánů činných v trestních věcech. Zažili jsme hodně pohrdání zákonem, hodně šlendriánů i podplacených ničemností. Zatčení Ratha jsme chápali očistně – první vlaštovka vylétla. Věc se ale divně vlekla, vazba budila pochybnosti. Rath to ví, spustil tím směrem kanonádu. Všichni, my lidé, potřebujeme proces jasný, spravedlivý, nepochybný. Rath tlačí na lidské slabosti, postava politické oběti u soudu je lidu milá, stejně tak jako postava lapeného ničemy. Důležité je, aby soud nehodnotil Rathovy herecké a řečnické výkony ani úsudky všeobecného veřejného mínění. Důležité je, aby nám poskytl rozsudek neochvějný, skvěle podložený. 
Splaskne tak bublina nevinného korupčníka. Ale pozor, může se také zjevit nevinný Rath, kterému se skutečně v náručí samo od sebe proměnilo sedm lahví valtického v peníze. Komunisti kdysi upravovali zločin lidí, které chtěli zavřít, tak, aby se líbil lidu. Ne vždy se trefili, ale často dovedně vyvolali pocit: správně, že ty nemakačenky vlasatce zavřeli. 
	Dnes je touha zavírat korupčníky a Rath se k tomu hodí. Jeho odsouzení musí být ze žuly a nesmí mít švy, které by řekly: bacha, to zas jednou pěkně soudy spravedlnost ohnuly. Pokud by proces s Rathem byl zpatlaný, běda všemu boji s politickou korupcí. To je důvod k mimořádné pozornosti a mimořádné péči veřejnosti o spravedlnost Rathova procesu. 

Ani prezident neví, kdo selže 

Prezident Zeman využívá kriminálnosti jaksi svrchu. Je trapné to připomínat, ale temná varování o jakýchsi strašlivých zločinech, které se táhnou tam a tam, se v dějinách objevují vždy, když chce někdo přeskočit zákon. Prezident je vzdělaný, sám to dobře ví. Však to také využil. Protože zatím neví, kdo všechno jsou zločinci, nebude jmenovat žádnou další vládu. Vládnout bude ta, kterou už jmenoval. 
	To je velmi neobvyklý prognostický přístup. Kdyby ho prezident bral doslova, nemohl by jmenovat nikdy žádnou vládu. Protože nikdy ani jako prognostik nemůže vědět, který politik z které strany kde a jak selže a něco ukradne, což je v demokracii bohužel celkem běžný jev. Zajímavá je také vzrůstající moc státních zástupců. Vždy mohou říct, pane prezidente, nedělejte to či ono, jsou zde nitky a nitky a táhnou se... 
	Naše politika je stále panoptikálnější. Místo jasných racionálních rozsudků s argumenty máme u nosu divadelní policejní přepady, rozsáhlá vyšetřování, dnes už i kejkle prezidenta a nabubřelé chvástání chyceného exhejtmana u soudu. Vodí ho i dnes k soudu v poutech a prý je to tak podle předpisů. Jenže divák si říká, už zas divadlo, bože můj, copak tohle je pořádný soud? Ne pouta, ale argumenty, spravedlnost, jasnost. Pouta mají, kukly mají, řvou, ale výsledky nemají. Leda když si na vsi lapnou neoblíbence, toho seřežou a pak se navzájem kryjí. Nikdy nepochopím, proč šel Ištvan za prezidentem. Nenapadlo ho, že diskvalifikuje svou neochvějnou nezávislost? To byl rád, že ho zvou na Hrad? 
	Léto je horké, ale témata jsou ještě žhavější. Jenže kdo o jejich žhavost stojí? Copak po dvaceti pěti letech nemáme právo na klidnou a nudnou, líně tekoucí demokracii? 

***

Pokud bude proces s Rathem zpackaný, ovlivní to negativně všechny pokusy o boj s korupcí. » 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Na rozcestí
7.8.2013    Mladá fronta DNES    str. 10    Názory
    Karel Steigerwald        
Odstěhuje se sídlo moci ze Sněmovny na Hrad? 

Sněmovnu postavil před nový typ hlasování. Schválíte prezidentův vládní diktát, nebo neschválíte? „Ano“ znamená, že se moc stěhuje na Hrad. „Ne“ znamená, že prezident bude znovu postaven před otázku, zda je ochoten Sněmovnu respektovat 

Problém dnešního hlasování o důvěře Rusnokově vládě není složitý. Ústavní pořádek mluví jasně. Prezident vládu jmenuje a Sněmovna jí dává důvěru. Je obvyklé, že prezident jmenuje takovou vládu, která má největší naději na získání důvěry. Prezident Zeman zvolil jinou cestu, a tím vyvolal zbytečné, ale zásadní komplikace. 
	Sněmovnu postavil před nový typ hlasování. Schválíte prezidentův vládní diktát, nebo neschválíte? To je jediná otázka, na niž si musí každý poslanec odpovědět. Důsledky jsou jasné. „Ano“ znamená, že se moc v republice stěhuje na Hrad. „Ne“ znamená, že se vše vrací na začátek a prezident bude znovu postaven před otázku, zda je ochoten respektovat Sněmovnu a jmenovat vládu sto jedna hlasů. 
Může také opakovat první kolo, ať už znovu s Rusnokem, či s někým jiným. Rusnok sám tvrdí, že může vládnout dál bez důvěry. 
	Všechny politické kombinace, posuzování Rusnokova vládního programu, taktické tahy těch či jiných skupin ve Sněmovně, to vše musí jít stranou. I malé dítě rozpozná, že se skutečně jedná o postoj zásadní a pro osud demokracie rozhodující. Buďto i nadále bude veškerá moc vyvěrat ze zastupitelských orgánů, nebo se přesune do rukou hlavy státu. Tak zní otázka, na niž budou poslanci svým „ano“, či „ne“ odpovídat. 
	Na taktické tahy a pletichaření v zákulisí či na bizarní výklady jednotlivých vět ústavy není teď ani místo, ani čas. Argumenty typu zabraňte návratu vlády Nečase bez Nečase v žádném případě nemohou ospravedlnit obcházení či ignorování ústavního pořádku, byť by někoho Nečasova vláda rozpalovala do běla. Nedodržování ústavy a přesun moci do jedné ruky je větší pohroma než sto špatných vlád. Jinak než hlasováním ve Sněmovně či vlastní demisí nemohou vlády odcházet a bez souhlasu Sněmovny nemohou vznikat, i kdyby pro takové počínání hromadili rétoři tisíc lákavých argumentů. Češi ale rádi svou ústavu a své zákony nedodržují, obcházejí či všelijak pokřiveně interpretují proti smyslu demokracie. Známe to z minulosti, i se všemi neblahými důsledky, z nichž vždy nejhorší byla ztráta svobody. Neústavní přijetí mnichovského diktátu Benešem, nástup Gottwaldova teroru, který někdo dodnes vykládá jako demokratický postup, to jsou příklady nejkřiklavější. Ignorování ústavy bylo vždy odůvodňováno dobrými úmysly, které platily víc než zákony, ačkoliv z dobrých úmyslů se skládá peklo. 

Argumentace Topolánkem je divná 

Zemanova snaha důvěru pro Rusnoka Sněmovně nadiktovat nemůže být žádnou dodatečnou legalizací jeho počínání. Vždyť si tím prezident dělá prostor na nátlak, který nemusí být jen ryze politický. O poslance, kteří by náhle změnili názor, by se měl v duchu svých realizací zajímat státní zástupce Ištvan. Proč, za kolik a kdo je zaplatil... 
	Rusnokovu ideu, že může vládnout bez souhlasu Sněmovny, by musela doplnit série zmocňovacích zákonů, která by moc Sněmovny odstranila. Vydal by je asi prezident, tak se to obvykle dělalo. Odvolání na Topolánkovo čtyřměsíční období bez důvěry nesedí: Topolánkova vláda vyhrála volby a v zemi se nenabízela žádná možná vládní koalice. Tak se hledala. Rusnok nic nevyhrál a koalice, která vyhrála minulé volby, se ve Sněmovně nabízí. 
	Zajímavý je nápad lidovců, aby Sněmovna odhlasovala (sto jedna hlasy) usnesení, v němž by vyzvala prezidenta, aby vládu většiny ve Sněmovně jmenoval. Takové usnesení by zjevilo, zda stojednička existuje, a také by jasně ukázalo, co je prezidentovou povinností. 
	Hnací silou krize jsou politické pletichy. Stojednička věří, že do řádných voleb svou reputaci vylepší, i když stejně pravděpodobný je i opak. Někteří socialisté chtějí volby hned. 
Zdá se jim, že jsou právě na vrcholu voličské přízně. Jiní socialisté chtějí pod ochranný deštník mocného prezidenta. Prezident sám chce být mocnější, než je, a také chce potrestat intrikány v ČSSD, protože nedoceňuje, že kdyby ho před deseti lety nehodili přes palubu, tak by vloni jako prezident nezačínal, ale končil. Do ČSSD se strefuje přesnými šrapnely, už nyní z ní má dvě menší. Ty se ale včera skryly za jedno prohlášení a Rusnoka podpoří. Předseda Sobotka odmítl dopředsedovat. 
	Tohle vtěsnat do ústavního pořádku je obtížné. Přitom se o nic vážného nehraje. Levice má vítězství v řádných volbách jisté, setrvání stojedničky u moci do voleb ji může ještě posílit. Prezident má levici pěkně rozloženou a příští volby mu už teď nabízejí vládní koalici snaživě poslušnou. Na dně je stojednička, levice se může těšit na budoucnost, Věci veřejné na líbeznou smrt. 
	Pokus o roztrhání ústavního pořádku není motivován žádným okupantem ani bezvýchodným zhroucením státu, nýbrž jen a jen vnitřní politikou, která tu bezvýchodnost může dodatečně vytvořit. Nadaná je na to dost. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Hulvátov Odvolejte Balvína. Už teď je pozdě
2.8.2013    Mladá fronta DNES    str. 10    Názory
    Karel Steigerwald        
Mocibažnost je také projev lidského ducha. Balvín žije, jak žil. Trošku šplhá, tu u Klause, tu u Zemana. Trošku to vynáší. A náhle toho drobničkáře vymrští poměry nahoru. Je ministrem, to se mu nemohlo ani zdát. A jako takový vezme mačetu a kosí. 

Nikdo asi nevěřil, že se odváží i Balvín, tato malátná postava bez názoru. Spáchali to dvakrát už jeho předchůdci Štěpánek a Hanáková. Zkraje sezony odvolali zčistajasna ředitele Národního divadla, s argumenty záhadnými i lživými. Přesněji – bez důvodu a bez koncepce. Dali tak veřejnosti najevo, co je pro postavu ministra Národní divadlo. Jen kus hadru. Politická hračička v rukou nekompetentních nul. 
	Slušný člověk už by si neměl s ministerstvem kultury a s Balvínem nic začínat, natož od něj přijímat nějakou funkci. S kulturní gerilou se nejedná a nic se od ní nebere. Dají ti funkci, pak tě píchnou do zad a ještě tě pomluví. Chtějí to spáchat i v Národní galerii na panu Fajtovi. Slovo kulturní se k ministrům tohoto ministerstva nehodí už tradičně, jejich zupácké mravy to neumožňují. Povšiml si toho paradoxně i nešťastný Paroubek, který správně označil Balvínův výkon za protinárodní čin. 
	Balvín je v tom ponurém sledu třetí ministr. Lže jako jeho předchůdci. Ředitele Buriana včera (kdy nastoupil do funkce) odvolal, protože prý nebyl vybrán výběrovým řízením. 
Buriana vybrala a ministryni Hanákové doporučila komise složená z velmi reprezentativních (nepolitických) odborníků z prostředí českého divadla, a to podle zvyklostí, jak jsou v Evropě obvyklé. Do včerejška k tomu nikdo nevznesl žádnou věcnou námitku. Komise udělala i něco cenného navíc, navrhla kroky, které by měl Burian postupně realizovat, aby se Národní divadlo konečně po čtvrtstoletí dočkalo modernizace, jejíž neexistencí trpí. Zdálo se, že po mnoha chybách, neschopnosti a hulvátství ministrů kultury se blýsklo na lepší časy. 
Neblýsklo. Proč se do toho nyní vmísil nedostatečně orientovaný Balvín, není jasné. 
Snad nechtěl zůstat pozadu v tom masakru, který mnozí jeho kolegové rozjeli ve svých úřadech. Možná je vláda prezidentem hodnocena právě podle odvahy být nekompromisně neodborný a nekompetentní. Ale možná, že Balvín jen uvolňuje místo pro nějakého druhořadého kamaráda z Hradu, na nějž se ještě žádné místo odborníka nedostalo. 

Mocibažnost 

Platí obojí. Kosit to a dávat místa kamarádům je jeden proces. O Národní divadlo a o divadelní umění se jako obvykle vůbec nejedná. Balvín se jen aktivisticky zapojuje, aby nezůstal stranou. Už fakt, že si prezident vybral za svého ministra kultury právě tuto postavu, mluví jasně: kultura je pochlebující nic, račte to tak komandovat, pane Balvíne. 
	To je pro kulturní a uměleckou obec velká výzva. Je tomu skutečně tak? Je český umělec jen kus hadru, kopnout a odhodit? Je Národní divadlo jen kořist pro celkem náhodně vzniklé ministry kultury? Třikrát už tomu tak bylo. Ale stále snad žijeme ve svobodné zemi, kde mají stávkující doktoři právo neléčit, stávkující železničáři nejezdit a herci právo nehrát. Když se 18. listopadu 1989 v pražském Realistickém divadle debatovalo o tom, zda má být stávka divadel, Jiří Kodet vtipně řekl: Čtyřicet let jsme jim hráli, tak dneska už ne. 
	Odvolávat Balvína je samozřejmě nadsázka. Za týden bude bez mandátu celá vláda a problém, kam s ní, bude řešit po svém prezident. Ale odvolat Balvína extra už dnes bylo by pěkné, kulturní gesto. Nikdo to ovšem neudělá, ani všemocný majitel vlády Zeman. 
Jako mazaný stratég ví, že tito divousové mají svou pouliční cenu, i když třeba sedí na nevýznamném a zbytečném ministerstvu kultury. 
	Chtěl odborníky, má je. Celé tohle masakrující extempore novopečených ministrů bez zábran je pro politické partnery pěknou ukázkou, co bude pak, když vládě přece jen příští týden důvěru dají. To se odborníci teprve rozmáchnou. 
	Být sociálním demokratem, mrazilo by mě. Ale mrazí mě i tak. Zupáctví je v Čechách oblíbeným chováním. Že se ho lidé budou pod vlivem vysoce postavených osobností chytat tak snadno, jsem nečekal. Gerila, která nyní tak rázně pochoduje k moci, to asi čeká. Každý soudný politik by s masakry počkal, až jeho vláda dostane důvěru. Ti Zemanovi se neudrželi. To má důležitý smysl: takto se bude vládnout. 
	Mocibažnost je také projev lidského ducha. 
Balvín žije, jak žil. Trošku šplhá, tu u Klause, tu u Zemana. Trošku mu to vynáší. 
A náhle toho drobničkáře vymrští poměry nahoru. Je ministrem, to se mu nemohlo nikdy ani zdát. A jako takový vezme mačetu a kosí. Je pro smích, ale budí i strach. Sekat bude, dokud ho nechají. Přesněji – dokud ho necháme. Ani Národní divadlo Balvína vzít na vědomí nemusí. Však to není opravdický ministr. 
	Je to věc lidí, co se jim narodí za poměry. Národní do Balvínova pádu hrát nemusí. Právo na to má. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Běžte do lesů, luk a strání
27.7.2013    Mladá fronta DNES    str. 10    Názory
    Karel Steigerwald        
Haiku Karla Steigerwalda 

Nic se nelepší. Jděte do lesů, vod a strání, tam se o politice nedozvíte zaplaťbůh nic. Dívejte se na kance, tetřevy, straky a tchoře bez politického podtextu. Domů se nevracejte. 
	Od příštího měsíce bude prezident republiky podpisovat zákony notářsky ověřenými podpisy, protože je to něco jako koupě motocyklu. Kdo půjde na Hrad, tomu prohlédnou peněženku. Kolik tam má a kde to vzal. 
	Exposlanci obvinění z korupce už se nebudou stíhat, protože se budou stíhat jinak. V popředí je napínavá otázka, nad jejíž složitostí omdlíte: vylezla ta korupce z budovy Sněmovny ven, či nevylezla? Na obzoru je otázka další: Co vše je budova Sněmovny? Kam až sahá? I do garáží? V lesích mezi jeleny se nezblázníte, mezi politiky budete za chvíli jelen. Mysleli jste, oni vyšetří, jestli to byla, či nebyla korupce, pak řeknou, jestli na to je amnestie, nebo není, ale oni na to šli jinak. Zatížili vás filozoficko-právní filipikou o budově. Jedni mají ten názor, druzí opačný. Vás to mučí, jako by vám do hlavy vlezl jezevec a hlodal tam. 
	K čemu je takový stát? myslíte si. Kdo potřebuje, aby nám strkal do hlav jezevce? Prezident říká jasně: Poslanci jsou gauneři, falšují podpisy, posvítím si na ně. Ale i jemu to už leze do hlavy, sám se považuje za jezevce, rochní se kolem stromů na Vysočině, kde politika není. Kdyby vám vyprávěl, co mají poslanci v peněženkách, rozplakali byste se. Co má v peněžence on, neřekne. 
	Nejvážnějším problémem republiky je milenka, která dala stopovat manželku pomocí rozvědky. Jenže si toho všiml šofér. Je to jak hloupý vtip o Němcích a partyzánech v Tatrách. My vyhnali z lesů Němce, oni vyhnali nás, pak přišel hajný a vyhnal nás všetkých. 
	Prezident naštěstí plánuje povinné měření nízkého IQ obyvatelstva. To by mohlo věcmi pohnout. Třeba by se rozlousklo, jestli poslanecká vila v Krkonoších patří k budově Sněmovny a je taky prostoupena amnestií. Zápolí s tím pět tisíc ústavních právníků a dva tisíce soudců. Vítězí názor, že podle toho. 
Když najde Moše o šábesu na chodníku peněženku a nesmí se ohnout, hodný Bůh kolem něj udělá čtvrtek. Tak by naše demokracie mohla kolem poslanců udělat na chvíli budovu Sněmovny všude. Ovšem jen kolem některých, jiné by zatkla. Vybíralo by se to podle toho. To je nejlepší právní názor. Je pohyblivý, vystihuje rozmanitost života. 
	Nevíme ani, co milenčini stopaři o manželce zjistili. Prý nic. Škoda. Mohli jsme se v tom patlat celé měsíce a žádat přepsání ústavy. Byly by dva názory - přepis ve prospěch milenek a ve prospěch manželek. Prosadily by se oba, mohla by kvůli nim padnout zase vláda i s prezidentem. 
Ve vzduchu visí institut registrované milenky. Manželky by se za nevěru manželů trestaly. Zůstaňte raději v lese, v polích, na stráních. V politice nebude nic. Jen při koupi motocyklu bude nutný ověřený podpis. Prezident už to avizoval, tak aby nevypadal jako lhář. 
	Zavede majetková přiznání. Co stát o lidech ví a nechává běžet, zapíše se znovu. Korupčníci se těší. 
Vzniknou nová kontrolní zaměstnání u státu. Těm se bude platit výpalné. 
	V přírodě daně nejsou, ani výpalné. Leda by vás sežral medvěd. To by jistá daň byla. Ovšem mnohem mírnější, než co chystá další vláda, která se nenechá zahanbit. 

O autorovi| komentátor MF DNES
Foto popis| O autorovi| komentátor MF DNES
Foto popis|

Orgány: co nyní realizují, je úpadek za obrodu vydávaný
25.7.2013    Mladá fronta DNES    str. 11    Názory
    Karel Steigerwald        
Aféra Ištvan, Šlachta, Nečas ochabuje. Než ji čas, jak je zvykem v našich krajích, odvane do zapomnění, zapišme si, co by nám orgány měly objasnit a co, bohužel, po počátečních efektních scénách takto burácejících afér objasněno nebývá. 
	Stovky policistů, dva roky vyšetřování, desítky prohlídek domů, odposlechy, výslechy, zabavené dokumenty, sto padesát milionů, cihly zlata, střelci s kuklami, noční přepady a pošramocená občanská práva, to vše ve jménu rozsáhlé akce proti korupci a kmotrům. 
Nagyová a tři exposlanci byli prý jen vedlejší produkt toho šetření. Co bylo produktem hlavním, jsme se nedozvěděli. A přitom my, lid, máme obrovský zájem na vyšetřování korupce. Orgány nám o tom neřekly nic. Dvouleté pátrání, výsledek neznáme. 
	Je to škoda. Nabízejí se dvě prozatímní vysvětlení. Buďto jsou zločinci v oboru korupce tak rafinovaní, že ani dva roky úsilí kriminalistů nic nepřinesly, nebo jsou kriminalisti tak neschopní. Vyšetřují, pátrají a nic. 
	Na třetí vysvětlení se neodvážím ani pomyslet – třebaže se vnucuje. Hrají pro naše upokojení divadlo? Proto ta pouta, ty vesty střelců, ty noční přepady občanů, kteří rozhodně nejeví znaky násilníků. Vláčet Nagyovou před kamerami v poutech zločince je neomluvitelná sprosťárna, ale silné divadlo. Proč nám říkali o stovce milionů a cihlách zlata, když prý nevědí, čí to je, ale vědí, že to nějak s něčím souvisí? Jistě – kde je smrad zlata, tam je zločin. Ale jaký? Kde? 
	Možná mají orgány nahromaděno, takticky mlčí, ale jednoho dne na korupčníky a kmotry dopadne pěst zákona. Nevím, kdo tomu věří, spíš asi nikdo. Kolik už kauz slibně začínajících, s pompou letících na mediální nebe usnulo, zmizelo, vyčichlo. Zas se půjde tou cestou? Zničili pár lidí a jede se dál, tramtárá. Korupce kolem exposlanců či stopování manželky, to nás má nasytit? Toto chatrné, leč teatrálně provozované divadlo? 
Kdo vyslechl lidi z miliardových kauz? Kdo je jim na stopě? 
	Stav právního vědomí a bezpečí se nezlepšil. Obrovské lumpárny dál spí, zato suverenita a bezohlednost orgánů posílily. Když budou orgány chtít, strčí vás do vazby. 
Časem vyjde najevo, že neprávem. Nikdo nebude odpovědný. Řekne se zas, byl holt jiný právní názor. To je floskule pro každou příležitost, kdy orgány zákon poruší. 
Hlavně, že máme dost ombudsmanů, lidskoprávních komisí a výborů. To zlato a ty miliony mi leží v hlavě. Oni zlato s komisí svědků protokolárně nezvážili, miliony nepřepočítali? A nevědí, čí to bylo? 
Byli, proboha, v bance, nebo v holubníku? Nebo nám jen tak plácli, co je napadlo? 
	Když odpářeme od té kauzy efekty, zůstanou jen malichernosti. Ženská s generálem stopuje manželku. Korupce je služba v orgánech státních podniků. Dokonce i pro toho, kdo v těch orgánech ani není, jen mu to nabídli. Kalousek veřejně říká, já jim ta místa dal. Přiznal se a oni ho nestíhají? Jak to myslí? Bojí se snad jeho huby, že je rozmete? 
	Obroda orgánů nás teprve čeká. Co prožíváme, je jen další úpadek, za obrodu vydávaný. Tak se těšme, až přijde řada na opravdovou korupci. 

O autorovi| Karel Steigerwald, komentátor MF DNES
Foto autor| Foto: Alexandr Satinský, MAFRA
Foto popis| Příliš tvrdí? Eskortování Jany Nagyové policejní jednotkou může být vnímáno jako přehnané opatření.O autorovi| Karel Steigerwald, komentátor MF DNES
Foto autor| Foto: Alexandr Satinský, MAFRA
Foto popis| Příliš tvrdí? Eskortování Jany Nagyové policejní jednotkou může být vnímáno jako přehnané opatření.

Lánské porady
23.7.2013    Mladá fronta DNES    str. 10    Názory
    Karel Steigerwald        
Na kolik frťanů přijde Rusnokova vláda? 
Když hypotekáři Rusnokovu vládu prosadí, z problémů venku nebudeme. Teprve nastanou. Rusnokova vládní sestava nemá žádný kompas, jímž by se řídila. Má epicentrum v Lánech u leknínů. Měli jsme už dvě apolitické mezivlády, dobrého proto nepřinesla ani jedna nic. 

Musí to být podivný pocit, takto do prázdna sestavovat vládu. A psát vládní prohlášení bez zázemí politických programů. To oni tam házejí témata a cíle jaksi od boku, co koho napadne? Nebo jim to diktuje prezident, který vládní témata chytá ze stejného povětří? 
	Činitelé jezdí za prezidentem do Lán. 
Lány se svou pověstí tomu dávají jakousi politickou velebnost. První byla Kateřina Klasnová. Její strana má vůdčí cíl: hlavně se nesmí vrátit Kalousek. Důležitá jsou také majetková přiznání. To ano, hned například bývalého premiéra Grosse. 
	Po ní přijel Rusnok. Prezident ho pochválil, vypili kávu, dali si frťana a shodli se na prioritě: nastartuje se hospodářský rozvoj. 
Do parku si pak vyšlápl předseda vlády bez prezidenta. Park je pěkný, otevřený lidem. Do vládního prohlášení prezident Rusnokovi nemluví. Tomu se na oplátku líbily lekníny v parku. O Temelínu nerozhodne. 
	Pro vedení ČSSD je hledání postoje k těmto poradám a k vládě složité. Pro předsedu Sobotku dvojnásob. Má na politické plotně několik hrnečků a neví, jak se který ohřívá. 
Tak na prezidenta trochu útočí, trochu mu nadbíhá. Vlny sympatií a antipatií se ve straně přelévají sem a tam. Jaký postoj trefit, aby to prospělo ČSSD? Po sněmovním zamítnutí předčasných voleb je to těžká otázka. Pustit Rusnoka k vládnutí se může vyplatit jen Zemanovi a jeho kuriózní straně. ČSSD to může poškodit. Nepustit Rusnoka může znamenat druhý prezidentův pokus. A s ním také nový pytel s problémy, které se opět nemusí ČSSD, případně Sobotkovi, vyplatit. 
	V těchto politických rozpacích nehraje vládní prohlášení žádnou vážnou roli. Natož nějaké vládní priority. Však ta komedie za měsíc skončí a začne komedie díl druhý. 
	Kolem Rusnokovy vlády je třeba udělat takovou atmosféru, aby mnozí poslanci mohli a chtěli říci ano. Aby v Rusnokově nabídce nalezli nějaký omluvný důvod. Aby jako rození státníci mohli říkat, ano, dal jsem mu důvěru, protože to vlast potřebuje. Vlast nechce rozvrat, Kalouska a dohadování dalších vlád. Než malíř podzim obalí Lány svou strhující oranžovou paletou, můžeme mít schválenou Rusnokovu vládu jako víno. Prezident dostane do ruky karabáč na reptaly a idioty: Já že jsem šel proti ústavě, já že strhával na sebe nějakou větší moc? Mám zde vládu s důvěrou parlamentu a nyní si dáme frťana! 

Rusnok bez kompasu 

Možná, že nasazuji poslancům hlavy psů. Málokdo z nich přehlédne, že se tady protlačuje vláda, jejíž obsah nepřitéká z politických kruhů, v Parlamentu ČR zastoupených, nýbrž jen a jen z vůle děržimordovy. Jak rádi bychom my, obyčejní lidé, vyslechli lánské porady Rusnokovy. Jak se hledají priority, jak se zkoumá, co lid (hlavně sněmovní) si žádá, aby dal hlas. V celé této události potřebuje prezident, aby Sněmovna dala přednost všelijakým krkolomným úvahám na téma, co je v tomto okamžiku pro vlast správnější, a aby si odpověděla, že správnější je poskytnout národu prezidentovo protisněmovní řešení. 
	Nějaké nejisté výklady o sněmovní stojedničce nemusí hrát žádnou roli. Však když Rusnok důvěru dostane, ani to nebude řešení protisněmovní a protiústavní, nýbrž ex post ústavní. Dozvíme se, čemu dávají poslanci přednost, co hraje u nich roli, jakou vážnost má majestát ústavy a jak jsou na tom s těmi hypotékami. Jejich pořizování by se mělo ústavou zakázat, je to také druh korupce, protože hypotéka bezpochyby myšlení poslaneckého lidu ovlivňuje víc než Bárta. Vezmi hypotéku, lákají poslance banky. Poslanci vezmou, upadnou do závislosti a pak už jen koukají, aby Sněmovna trvala dál. 
	Když hypotekáři Rusnokovu vládu prosadí, z problémů venku nebudeme. Teprve nastanou. Rusnokova vládní sestava nemá žádný kompas, jímž by se řídila. Má snad jediné epicentrum, v Lánech u leknínů. Měli jsme už dvě apolitické mezivlády, dobrého proto nepřinesla ani jedna nic. Možná namítnete, že ani vlády politické moc rozumnosti a akčnosti neukazovaly. Stály za nimi ale politické síly, levé, pravé, kompromisní, vždy však kopírovaly jakžtakž věrně vůli lidu, toho nositele veškeré vládní moci i veškerých potíží s mocí. Rusnokova vláda by byla skutečně nezávislá – na voličích, na lidu, na své vlastní budoucnosti. Zařádila by si a šla by. 
	Ať už lánské debaty upečou to, či ono a najdou priority nejlíbeznější, cenu mají jen emoce a kalkuly poslanců. Rusnokova vláda v každém případě skočí do hlubokých sněmovních vod, a ať už se utopí, či ne, budeme zděšeni, co se z těch vod může vyvalit zdola. Proti tomu budou Babákovy antisemitismy jen čajíčkem. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Krize státu
18.7.2013    Mladá fronta DNES    str. 10    Názory
    Karel Steigerwald        
Chaos jako vyšší úroveň právního vědomí 

I rozhodnutí Nejvyššího soudu je nejasné a nikdo ho nevyjasňuje. Spory se točí kolem imunity, ale podstatou je, zda to trafikaření byla korupce, a jestli ano, proč nebyla stíhána dosud, a jestli ne, proč stíhána je? 

Vždy, když přijde skandál a ostuda, říkám si, tak to je už dno. Nebo to je už vrchol. Omyl. Vždy přijde později něco ještě nižšího nebo vrchol ještě trapnější. Jako právě teď. Kocourkovští, chudáci, lapali do pytlů světlo, ale když pytel otevřeli, byla zas tma. Česká politika je ve stejné situaci. Všude tma, v pytli nic. Kdo si umí představit situaci ještě trapnější a blbější, než je ta dnešní? 
	Co se stalo? Policejní blamáž podporovaná státním zastupitelstvím. Válka právních názorů celebrit všech velikostí ve věci zcela zásadní: Co je a není korupce. Lidé bezdůvodně s pouty na rukou. Uvalené vazby s podporou soudců, jejichž smyslem je změknutí zavřeného. Milostné romaneto premiéra provázané nepochopitelnou úslužností generálů rozvědky. Demise vlády. Prezident, lačný po moci, ignoruje Sněmovnu. 
	Každý z těchto momentů má svou váhu a svou míru nejasnosti. A nyní nás čeká rozlehlé šavlování všech stran, které situaci ještě zatemní. Jistoty máme zatím jen málo. Předseda vlády musel nikoliv kvůli domnělé korupci, nýbrž v důsledku rejdů paní Nagyové abdikovat, ať už o rejdech věděl, či ne. (Ale pozor – při důvěryhodnosti a kvalitě orgánů – byly to skutečně rejdy s rozvědkou?) Aktivity neboli realizace řízené státními zástupci (Ištvan a spol) měly dekorativní politické balení. Proč? Zbytečná pouta, vesty střelců, noční nájezdy, sporé informace zvyšující potenciál zmatených kombinací, kdy se daří rozvratu. 
	Volání po vyšetřování státních zástupců je ale předčasné. Nejde o jedno spiknutí, nýbrž o celkem obvyklý pracovní trend toho dvojmocného spojení policie – státní zástupci. 
V případě vrcholných celebrit se to téma objevilo konečně na veřejnosti. Obavy, že kdykoliv mohou kohokoliv hodit do mlýna vazební cely, jsou lidově rozšířené. Právní jistota lidí je mizerná, vstřícnost k politikům (všeho ladění) je obecně známá a ovlivňování orgánů lokálními šejky (abych nenudil s kmotry) jakbysmet. 

Korupční slípka kdáká 

Máme hlubokou krizi demokratického systému, která zhnusenou veřejnost už ani moc nezajímá, což je velmi riskantní. Narážky politiků na nacismus či komunismus jsou sice přehnané, ale podobnost detailů je přec jen alarmující. Selhávání jedné složky systému za druhou, absurdní výjevy i výroky, pohrdání zákony a žvaněním obcházená ústava a její principy, které by měly být nad slunce jasnější, to už známe. Známe i neblahé konce jak v Německu, tak u nás doma. Politici přehánějí, spíš než z obav o svobodu házejí po sobě nacismem či komunismem, protože je to efektní bláto. Ale úpadek politiky to znamená tak jako tak. Sněmovna je žvanírna (Hitler), lid je zbídačelý (Gottwald), ústavní zvyklosti jsou idiocie (Zeman). A přitom nic není jasnější než vzít stojedničku, jak ji poslanci deklarují, dát jí její vládu a čekat, jestli parlamentem projde. Tato jasná a standardní situace je zatemňována zájmem lidu, neschopností té stojedničky či její neexistencí a jinými rétorskými výklady. Prezidentův přešlap čáry, kterou on sám označil za idiotskou, je naopak přijímán vlídně. Je prý řešením, nabízí vládu odborníků a zajistí, aby Nejvyšším soudem zastavené realizace pokračovaly. Je zbytečné krok za krokem rozebírat nynější chaos, to ať udělají politici s právníky a podivnými poradci. Voliči by měli hledat sílu, která zajistí návrat k zemanovskému idiotství, to jest k ústavním zvyklostem, k platnosti práva a k ochraně svobod občanů. I rozhodnutí Nejvyššího soudu je nejasné a nikdo ho nevyjasňuje. Spory se točí kolem imunity, ale podstatou je, zda to trafikaření byla korupce, a jestli ano, proč nebyla stíhána dosud, a jestli ne, proč stíhána je? 
	Potíže s Ištvanem a policejními zakuklenci jsou jen jednou částí celého státosprávního problému: neklape to dobře nikde. Naděje, že by z nynější rozsáhlé krize státu někdo vyvodil závěry mířící ke zlepšení, je malá. Cílem české politiky v současné době je zničení konkurence, dokonce včetně nepřátel koaličních, ne rozvoj země. Kolik jen sil spotřebovala vláda se sto osmnácti mandáty, aby se sebelikvidací dopracovala dnešní stojedničky. 
	Důležitým momentem aféry je, že se prakticky vůbec nedotýká korupce a prorůstání veřejných peněz s kapsami firem, což je problém jistě mnohem vážnější než stopování paní premiérové potřeštěnou ženskou a podivně nezodpovědným generálem. Pocit, že největší užitek z aféry má česká kradářská mafie, je stále silnější. Směrem k ní žádnou efektní realizaci orgány zatím nepředvedly. Jako by korupční slípka kdákáním a kulháním odlákávala protikorupčního vlka od hnízda plného neopeřených korupčníků. A to je, až na další, smutné politické vítězství ištvanismu. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Praha Berlínem poražená
13.7.2013    Mladá fronta DNES    str. 10    Názory
    Karel Steigerwald        
Haiku Karla Steigerwalda komentátora MF DNES 

Haiku bylo na cestách. Navštívilo Berlín. Zaznamenalo si pro poučení pár důležitých bodů jako inspiraci pro náš politický a kulturní život. 
	V Berlíně obrovské architektonické dobrodružství. Zajímavé domy, koncepce města. Originalita. Lidskost skleněné kupole na Reichstagu proti agresivní císařské imperiálnosti tragické stavby pod ní. Nic z toho, co v Berlíně probíhá, by u nás neprošlo u komisí a úřadů. Co bylo hloupých řečí strejců už jen nad zajímavou skleněnou kostkou na Sovových mlýnech na Kampě v Praze! Berlín jde dopředu jako architektonické centrum, u nás se staví (až na ojedinělé výjimky) fádní krabice bez nápadu a názoru. Tančící dům by dnes v době rozvoje banality už nebylo možno postavit. Berlínu rostou křídla, Praha kypí omezeností provincie. Projděte se Václavákem. 
	V Berlíně všude reakce na nacistickou minulost. Památníky, muzea, instalace v plenéru, na ulicích. Minulost nepěkná jako ta naše. Berlín dává najevo, že o ní ví, že ji analyzuje, zkoumá, odvrhuje. 
Praha je slepá, ani s tou stalinskou hanbou na Letné si neví rady. Berlín nacismus poráží, Praha dělá, že komunismus buď nebyl, nebo byl dobrý. 
	Berlín je prosycený uměním. Muzea, galerie, všude pocit, že umění je mnohem důležitější než žabomyší politické efemérnosti. Plná divadla se silným občanským angažmá. Berlín dává umění úctu a přednost, která se vyplácí. A zase – v Praze komanduje úřednický podprůměr všechno, na co nedohlédne. Umění se sesouvá na jednu hromadu, na níž trůní jekot televizních produkcí. Do Prahy umění už nepatří. Schaubühne v Berlíně hraje Ibsenova Nepřítele lidu, hru společensky angažovanou. Během představení se rozsvítí, je půlhodinový žhavý spor diváků a herců o to, co je v Německu teď nejaktuálnější. Pak se hraje dál. To by pražský knedlík nedokázal. Mlčel by, nabídl by jen pošklebek stranou. 
	Politika jako služba lidí lidem se skládá z prostoru, v němž se děje, to je ta architektura, v níž lidi žijí, z lidí, kteří ji dělají, to je to umění, které lidi učí znát sebe, a z minulosti, kterou lidé nezamlčují, nýbrž reflektují jinak než promítáním debilního majora Zemana. 
	Z Berlína se Haiku vrátilo domů. Přečetlo si v novinách úvahu prezidenta Zemana, že ústavní zvyklost je idiotský pojem. Pro něj to platí. Je králem tlačenek, becherovek, slivovic a bůčků. Jde uličkou Hradu, ze zadní kapsy vytáhne hřeben, přilízne si před kamerou vlasy. Po takových hodokvasech se mu musí všechno jevit jako idiotství. Představuje jiný svět, do Berlína dneška by se nehodil. Sází do sebe slivovice, pozoruje plíseň na jelítku, pak udělá mlask a je po plísni i po jelítku. Naděje, že by přestal nadávat lidem a třídit je na debily, idioty a amatéry, je u tohoto jedlíka chabá. 
	Vládě poradil, aby zabránila omezování vyšetřování korupčních kauz. Svou výpověď na téma švýcarské kauzy Mostecké uhelné zaplnil nevzpomínáním, omyly, nepravdou. Vyšetřování tím nepomohl. 
Měli se ho zeptat znovu. Ale už je prezidentem. Cesta se Haiku nevyplatila. Dostalo depresi. Kdysi zvonilo klíči, aby v republice byla modernost, lidskost a originalita nápadů. Teď sklízí buřty strejců, banalitu a práskané lhaní. Kde se staví ubohé domy, uboze se jí a hulvátsky myslí, kde se za umění považuje telenovela, tam se halt uboze vládne a soudí.

Mezivláda
11.7.2013    Mladá fronta DNES    str. 12    Nízory
    Karel Steigerwald        
Má vládo, můj lide, politika jsem dnes já, říká prezident 

Protože máme mezivládu, ocitáme se v mezidemokracii. Program, který uslyší Sněmovna, nebude výsledkem konfrontace a konsenzu politických sil ve Sněmovně zastoupených, nýbrž rejstříkem nápadů Miloše Zemana. 
	Nazývat to demokracií není možné a doposud se to ani u našich zlopověstných „úřednických“ vlád také nestalo. Ty vždy, i vzhledem ke svému provizoriu, měly oporu v předběžné dohodě parlamentní většiny. Některé hlasy říkají, že prezident má právo jmenovat premiérem, koho chce, že to ústava dovoluje a že to porušení demokracie není. Trochu to připomíná argumentaci, že Gottwaldova vláda kdysi nastoupila k moci demokratickým způsobem. Obé není pravda. Zeman postavil vládu proti Sněmovně a bez ohledu na ni, což v demokracii možné není, i kdyby měl z voleb přímých hlasů, kolik hrdlo ráčí. 

Handly jen tak neskončí 

Pokud Jiří Rusnok ve Sněmovně důvěru dostane, bude to výsledek toho, co dnes tak vzrušuje policii a státní zástupce: výsledek politických handlů, slibů, přepřahování a přetahování, protože doposud vládě žádná sněmovní politická síla podporu nedala. Rusnok i Zeman ale říkají: Co je dnes, není nic, rozhodující bude hlasování za měsíc. Státní zástupce Ištvan by měl, věren svému pohledu, stříhat ušima. Dnes platí, že tu vládu nikdo nechce, za měsíc se politického nestane nic tak závažného, co by to změnilo. Změna názoru poslanců i politických stran bude vznikat podle jiných úvah než politických. Budou to úvahy typu: co je lepší pro budoucnost naší strany, co je výhodnější pro mou budoucnost, mám pustit poslanecké prebendy, co nám a mně vynese takové či jiné lavírování v příštích volbách? 
Ty mají být brzy, protože se to hodí nám, nebo později, protože to poškodí ty druhé? Rozhodování vztahující se k programu možné není. Vláda není výsledkem nějakého politického stanovení území, v němž se její činnost bude odehrávat. Důvěru dostane, pokud dost poslanců zavětří, že jim to něco vynese. Když nezavětří, důvěra nebude. 

Zemana přibrzdí jedině Rusnok 

Ale je to přeci jedno, důvěra nedůvěra, jede se dál. Ústava to, jak se říká, umožňuje. Prezident může dlouho taktizovat s vládou bez důvěry, pak může jmenovat něco podobného, opět s průtahy bez důvěry, a termín řádných voleb je tu. Tak se prezident může proměnit v diktátora. Myslím, že to ústava neumožňuje, ať z ní politici vyčtou, co chtějí. Ale tak ostrý prezident není, stačí mu do voleb z lidského materiálu vysátého jiným postavit svou stranu a převalit tak větší porci moci na sebe. 
	Podařit se mu to může, je schopnější než celé vedení ČSSD, má smysl pro ulici a lid, je veselým populistou, který ty kyselé a trochu otravné fňukaly z Lidového domu lehce převálcuje. 
	Jediná síla, která se nyní proti prezidentovi formuje, je jeho vlastní vláda. Rusnok mu ji sestavil sice rychle, ale jako sbor plný třaskavin, které budou samovolně vybuchovat. Prezidentovo kritérium o odbornících se příliš nenaplnilo, zato se naplnilo posměšné ber kde ber či kdo má čas. Protiprezidentskou opozici, neobyčejně různorodou, může kvalita a schopnosti řady ministrů povzbudit a sjednotit. Už jen ten ministr kultury: na židli ještě neusedl a už mluví o Národní galerii, aniž by věděl, co říká. Východiskem by bylo leda to, že by Rusnok řídil větší část ministerstev sám a jejich šéfům nakázal mlčet. 
	I kdyby u nás vládli nositelé Nobelových cen za vládnutí, moc by to nepomohlo. Vládě chybí a bude chybět to základní: politické východisko, bez kterého se v demokracii vládnout nedá. Politika tvořená z vůle či vrtochu, nebo dokonce pomstychtivosti pána nahoře je v demokratickém systému jen sněť, i kdyby byla prodávána nejlepšími lidmi a líbeznými slovy. Skutečnost, že koalice nabízí sto jedna podpisů, sebevýmluvnější prezident nepřekecá. Nahradit tuto stojedničku nějakými výklady rétorů nelze, lze jen prohrát ji při hlasování. Demokracie není soubor mazaných fint. 
	Ústava nabízí mnoho taktik, jednu ale nezná: jít proti sněmovní většině a počítat s tím, že za měsíc jmenovaná vláda nějak poslance ovlivní. To „nějak“ je koneckonců základní neblahá osa, kol níž se nyní politika točí. Zeman do toho jde hlava nehlava, přesvědčen, že v duchu svých názorů o hlouposti a neschopnosti většiny lidí sám poslance převálcuje. A že až to vyhraje, nikdo nebude zkoumat, jak na to šel. 
	Řekl, že bude vláda odborníků, má, co vidíte. Nikdo neví, na jakou politiku jsou to odborníci. Patrně na tu jeho, prezidentskou. Zeman býval kdysi bystrý analytik s nepěknými sklony k populismu. Dnes má už jen ty sklony. Tak vidíte, že se moc nevyplácí. Politiku dělám já, ne vy, říká dnes Zeman. To mu zlomí politický vaz. Ale nemusí to být už zítra. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Nejprve kývl a vzal, nebo vzal a pak kývl?
10.7.2013    Mladá fronta DNES    str. 11    Názory
    Karel Steigerwald        
Za pana Fischera sponzoři zaplatili dluhy, on přijal místo ministra financí a orgány začaly celý případ šetřit pro vážné podezření z korupce. Jsme rádi, že jsou orgány tak pozorné. Dokud nekývl pan Fischer, že místo vezme, dluhy měl. Místo vzal, dluhy zmizely. To je nápadné. Je tu veliká možnost, že pan Fischer přijal místo ministra financí za úplatek. Není divu, místo to není lákavé, řada odborníků ho odmítla, prsty si tam popálí i ten Fischer. To podezření z úplatku posiluje. 
	Rozhodující bude, kdy pan Fischer místo ministra vzal a kdy mu sponzoři zaplatili. 
Kdyby nejprve vzal ministra, pak peníze, o úplatek by jít nemuselo. Bylo by sice nemorální, že někdo za to, že jde do vlády, bere peníze, ale tak to chodí. Kdyby však vzal nejprve peníze a pak kývl, o úplatek by šlo nezvratně. Orgány s tím budou mít problém, protože pan Fischer jaksi současně kývl i vzal neboli vzal a kývl. Vše se odehrálo jednoho dne, nelze s určitostí říci, kdy kývl a kdy vzal. Orgány to budou rozplétat s nadějí, že přece jen o chviličku dřív vzal, než kývl, a ty vteřinky by se mu pak staly osudnými. 
	Připadá vám tato satirická úvaha ujetá? 
Mně také. Ale není to má vina, že mě napadla. 
A teď vážně: je ohromně vtipné, že ministrem financí udělali člověka, který neovládl ani své osobní finance a v kampani nadělal tak velké dluhy. To je varující. Oni se nebojí, že jim to Fischer na ministerstvu zopakuje? 
	Všimněte si alarmující formulace: Své závazky jsem vyrovnal. Nic nevyrovnal, zaplatili za něj jiní. To je pro ministra financí nebezpečné. Ti jiní budeme my. 

O autorovi| Karel Steigerwald komentátor MF DNES
Foto popis| O autorovi| Karel Steigerwald komentátor MF DNES
Foto popis|

Vydají Nečase?
9.7.2013    Mladá fronta DNES    str. 10    Názory
    Karel Steigerwald        
Hra s dynamitem pod zadkem demokracie

Českou spravedlnost čeká souboj práva s demagogií. Jeho výsledek ovlivní republiku víc než celá právě vznikající vláda plná lidí, kteří tam sedí za odměnu, že posloužili a přispěli.

Tento paradox si zapamatujte: jeden expremiér zázračně zbohatl. Jeho zázračná investiční inteligence mu vynesla sto milionů. Úspěšný mládenec se dnes směje na český svět. Druhý expremiér nezbohatl. Chce jej stíhat policie. Zaujal pokusem politicky čelit mafiím a kmotrům, zapletl se trapně a uboze s jakousi úřednicí a policie kolem něj spřádá trestné činy.
	Nemusíte být hned panikář, aby vás napadlo, že to je dost podivná spravedlnost. Na straně jedné obrovské očividné skandály a miliardové aféry, které spravedlnost nevidí. Na straně druhé tatáž spravedlnost vaří trestné činy ze subtilních sporů, zda a kdy je takzvaná politická trafika pro politiky užitečný handl, neslušnost nebo trestný čin. A to ještě v situaci, kdy právě vzniká nová vláda, kterou trafikanti zdobí. Podpořili prezidentovu kampaň -a on jim teď dává ministerstvo. A spravedlnost nezasahuje, ačkoliv by podle svého bigotního pojetí zasahovat měla. Pokud policie nepřidá nějaká závažná fakta, bude celá akce, žádostí o trestní stíhání expremiéra Nečase právě vrcholící, na vodě a skončí skandálem a trapnostmi jako už mnohokrát předtím. Zbývá už jen zaútočit na prezidenta.

Jeden sedí, druhý ne

Právní názor, že politická trafika je jednou trestný čin, jindy ne, se do českého prostředí hodí. To má takové přemýšlení rádo. Rozhodující je vztah činu k dobru, je-li čin správný, nebo nesprávný, nikoliv zda je porušen či neporušen zákon. Tak se pomocí duchaplných či neduchaplných výkladů může s činy operovat, jednou se jde za katr, jindy ne. Politik přidá kandidátovi peníze na prezidentskou kampaň či ho veřejně podpoří a pak dostane od téhož prezidenta místo ve vládě - to může být vyloženo jako korupce, dal prachy, dostal trafiku, nebo naopak jako správné politické rozhodování.
Peníze dal, aby podpořil nejlepšího kandidáta, a ve vládě je, protože je také nejlepší. Tak nějak bude Rusnokova vláda mravně vyložena -z úst jistě povolaných. Ale možná, že už se nebude vysvětlovat nic.

Policie děkuje

Komunisti chápali právo jako prodlouženou pěst třídního boje. To se nezlepšilo. Nejde dnes už ale o boj třídní, nýbrž o boj politický. Politické šarvátky se do oblasti trestního práva přesouvají, aby se tam vybojovalo, co se mělo vybojovat ve sféře politické. Věří někdo v České republice, že případ MUS (doly a uhlí), který se rozmotává ve Švýcarsku, nemohly a neuměly české orgány rozmotat? Každého napadne, že ho celé desetiletí rozmotávat nechtěly, protože ve hře bylo příliš mnoho politických interesů. A naopak. Neoblíbeného Dalíka odvezli v poutech vrtulníkem až do Ostravy, aby demonstrovali, že orgány konají dobro, ačkoliv konaly (bez ohledu na barvu Dalíkovy duše) nezákonnost.
	Postup je tento: chatrné nebo nesrozumitelné obvinění, vazba, nekonečně se vlekoucí výslechy, obstrukce, odklady, postupné zmírání případu. Důležité není, jaké bude finále, důležitý je začátek. Obvinění, stíhání, vazba, klepeta. To vytváří politický obraz ve společnosti -je to zpráva o tom, kdo v politice je jaký, co asi, snad, prý provedl a co z toho pro politiku plyne. Vydávají se nejasné informace, které nějak odněkud unikají. V bance se nalezne prý asi sto až sto padesát milionů, zlato. Souvislost s čímkoliv je nejasná, sám pach milionů a zlata stačí. Později se situace proměňuje, politika už tu kauzu nepotřebuje, tak dohasíná na okraji zájmu.
	To je stadium, v němž je v této chvíli Nečasův případ. Kvůli intrikánské pletichářce je vděčný, dobře se prodává a vyprávění o něm zajímá každého. Milenka nasadí na manželku čmuchala generála, nic lepšího nevymyslí ani ve Venezuele. A co dál? Proč a zač byl pan Tvrdík ředitelem letadel - s těmi nedozírnými hospodářskými škodami k tomu? Stovky podobných případů, které nikdo nepročmuchal, vyjmenuje každý pozornější čtenář novin.
	Sněmovna expremiéra nevydá. To mu přitíží. A Sněmovně též. Kryjí se všichni, tak to každý přečte. Pokud dá Sněmovna souhlas ke kriminalizování politického handlu, otevře cestu nikoliv spravedlnosti, nýbrž nadvládě orgánů nad politikou. Je to hra s dynamitem pod zadkem demokracie. A halí se to do roucha ušlechtilého boje s korupcí. Někdy mám pocit, že to všechno sama korupce organizuje.
	Nečas sám, odhaduji, bude chtít vypovídat. Nechce odejít z politiky jako označkovaný darebák. Je si jist, že se obhájí, že rozum a logický argument zvítězí. Já bych tu jistotu neměl. Jeho aféra (nemyslím tu soukromou) by měla být prozkoumána a probrána nesmírně pečlivě. Vede naši demokracii na rozcestí a scestí. Českou spravedlnost čeká souboj práva s demagogií. Jeho výsledek ovlivní republiku víc než celá právě vznikající vláda plná lidí, kteří tam sedí za odměnu, že posloužili a přispěli.

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Kmotři vítězí
28.6.2013    Mladá fronta DNES    str. 10    Názory
    Karel Steigerwald        
Pružné pojetí práva. Včera, dnes či zítra, pokaždé jinak 

Zřejmě nejschopnější složkou vysoké politické společnosti jsou právě kmotři. Místo sebe nastrčili Nečase, intrikánku z venkova, generály a poslance s horší pověstí. Provedli to bravurně. Do hledáčku lidového hněvu i zájmu orgánů postavili svého pronásledovatele. 

Z logiky musí policie požadovat vydání Petra Nečase a Miroslava Kalouska. Oba podle nynějšího pojetí práva korumpovali ve vazbě už držené korupčníky. Problém je, že minulých dvacet let toto pojetí práva neplatilo a od kraje tohoto týdne zas neplatí. Jinak by musela policie své vyšetřování rozšiřovat na některé Zemanovy stoupence, kteří za svou podporu nyní dostávají trafiku v kdovíjak dočasné vládě. Důkaz korupce je viditelný: podporovali, chválili, teď za to berou křesla. Toto současné pojetí práva má velkou přednost: do tepláků minimálně ve vyšetřovací vazbě je možné vsadit skoro každého, kdo u státu přijal místo nebo ho jménem státu někomu nabídl. Politický potenciál takového pojetí práva je nekonečný. 

Marný boj proti korupci 

Celá ta akce je velkým vítězstvím kmotrů. Expremiér Nečas, exprimátor Svoboda, dvě vlajkové lodi změn od kmotrovství k nekorupci, jsou obviněni, mnoho drobných úředníků k tomu. Králové korupce nedotčeni jakýmkoliv obviněním lítají po světě. Asi už vyhráli. Ale nikdo neví přesně, kdo to kmotr je. Lidí, kteří se pohybovali u velmi podezřelých kauz a velmi u toho zbohatli, je dost. Pro policii a státní zástupce je jejich vina léta neviditelná, jejich rozsáhlé kauzy jen tak lehce plápolají jako maskot útěchy, že se „něco“ vyšetřuje. Všichni znáte (například) názvy MUS, Gross, gripeny, pandury, Opencard, sKarta, fotovoltaika atd. Či příběh Janouška. Dodnes řídí, dokonce i letadlo. Celá léta víme, kolik stojí metr dálnice u nás a v okolí. Kde jsou toho všeho pachatelé? Máme jediný závěr: nejsou v blízkosti ČSSD, tam jsou jen andělé. 
Tak už víme, kdo je kmotr. Ten, komu jdou orgány činné v trestním řízení na ruku. Ten, jehož činy orgány nevidí. Z vily černošického žraloka před lety neviditelně unikl zatýkaný muž. Tolik policistů tam hlídalo a neviděli neviditelného. Unikl až do Afriky. Našinec by vidět byl. Neunikl by. Kdyby náhle vydělal sto milionů, hned by ho dali do tepláků, kde by zazpíval, jak to zaonačil. Zbohatnutí předáků ČSSD z neviditelných zdrojů je stejně neviditelné jako zbohatnutí jiných kmotrů. 

Odskáče to asi jen Nagyová a špioni 

Do politiky vstupuje nový činitel – orgán činný v trestním řízení. Obvinění Nečase a Kalouska, pokud na něj dojde, bude efektní a silná zbraň. Do čela procesu s korupčníky se dosazují postavy, které dodají všemu lesk a smrtící údernost. Po čase budou jejich obvinění zrušena. Soudy jistě nahlédnou, že jsou to obvinění nesmyslná a chatrná. Jistě také ucítí jejich politický potenciál. Na politické hry jsou soudci u nás mimořádně citliví – jsou přeci nezávislí, padni komu padni. Vina zůstane nakonec u té paní z premiérovy kanceláře a u těch generálů. (Co je to za rozvědku, že její sledování odhalí i šofér? Bude v tomto směru náprava?) Co dnes opticky vypadá jako obrovský balvan, budou obyčejné pletichy úřednice a nepochopitelná povolnost generálů. Oproti miliardovým případům MUS, gripenů atd. malicherné lumpárny, trapnosti, švindle. 
	Ale důležité v politice není, co bude po čase, nýbrž co je teď. Z majestátu toho, co je teď (zatýkání, vazby, prohlídky, odposlechy), vyvozují se rozhodnutí, která už nikdo nikdy neodvolá. Budou platit i tehdy, až bublina splaskne. A bude platné i poučení – u nás rozjíždět nedobře dokladovaná vyšetřování pro politické potřeby je bez rizika. Zeptejte se Ing. Paroubka, jak na něj při rozjezdu voleb rozjeli velmi závažná podezření ve zprávě tehdejšího policisty, dnes exministra vnitra. Věc politicky významná, vlivná, nikdy neuzavřená, nedošetřená. Totéž má dnes politika na krku trojnásob, ve velkém, v celé zdrcující efektnosti. 

Běda těm, kteří pronásledují zloděje 

Asi nejschopnější složkou vysoké politiky jsou právě kmotři. Místo sebe nastrčili Nečase, milostnou intrikánku z venkova, generály a poslance s horší pověstí. Od sebe odpoutali pozornost a provedli to bravurně. Do hledáčku lidového hněvu i zájmu orgánů postavili svého pronásledovatele. Jejich dokonalost svádí k nepravdivé myšlence, že i tu ženu mu narafičili. Kvalitou to připomíná mistrovská díla klasiků mafie ve vzdálených zemích. Takto dokonale dělat penzijní pilíře, důchodci by byli nadšení. 
	Zbavit se kmotrů (když už se tomu tak říká) bude nelehký zápas. Je to jev do plic společnosti pevně vdechnutý. První kolo se prohrálo. Ta další se prohrají také. Nečas byl spravedlivý, čistý, ale do pastí lezl neopatrně. Nic mu nepomůže, že nikdy neukradl ani korunu. Jen cynikové řeknou: to byl tedy hejl. Kdo ten boj zvedne po něm, těžko odhadnout. Mnohem lepší je s kmotry vyjít, přijímat politickou moc z jejich dlaně a ušetřit si trápení. V dějepise se jednou napíše, že za krále Zemana bylo české zemi ouzko. A později se to nezlepšilo. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

On není stát
26.6.2013    Mladá fronta DNES    str. 12    Názory
    Karel Steigerwald        
Tohle panu prezidentovi jednoduše nesmí projít
Kdo může tuto riskantní protiústavní situaci korigovat, je nejasné. Občanské strany jsou v rozkladu. Na levici je silné rudé spojenectví. Napětí mezi KSČM a ČSSD zmizelo. To je obrovská vina pravostředových koalic. Připravovaly ji dlouhá léta.

Prezident se vydal na tenký led neústavnosti.
Pasoval se na nejvyššího soudce. Posoudil poměry, odsoudil Sněmovnu a jmenoval vládu, o které ví, že nedostane důvěru. Ale bude prý vládnout. Jediná oprávněná síla, říká exministr Kalousek, která v demokracii může dát legálnost vládě, je většina ve Sněmovně. Tou prezident pohrdl, protože ji prokádroval a odsoudil. Rozhodl se pro své řešení, a demokratickému pořádku tím hodil rukavici.
	Projít mu to nesmí. Odvolává se na slib, který dal lidu a který prý nyní plní. Jeho ústavní povinností je respektovat vůli Sněmovny, ne jakési své sliby. Prezidentův plán je jasný: mít vládu, která bude oddaná tak, aby mohl sám vládnout. Oddalováním a liknavostí držet u moci vládu, která nedostane důvěru až do řádných voleb. Mít čas a prostor prosazovat pomocí státního aparátu i Hradu svou stranu Zemanovců, aby se mohla ve volbách prosadit.

Políček demokracii

Jmenoval tedy vládu, jejíž moc pochází jen z jeho vůle. A to je velký náraz na demokracii. Možná to někomu připadá přehnané, řekne si, že se toho vlastně moc neděje a že vláda, která tu byla, za nic nestála a že Sněmovna je jen taková neschopná žvanírna a že politici kradou a poctivý jezevec z Vysočiny slibuje šlápnout jim na krk.
	Tak obvykle demontáž svobody začíná – moralizováním, kombinováním pravdy, lži a polopravd. Příští diktátoři začínají odmítáním vůle Sněmovny a svou kritiku povyšují nad zákon. Zeman se tou cestou vydal. Má argumenty, které se mohou mnoha lidem zalíbit, jsou tak prezidentem formulovány. Říká: Vzal jsem to do rukou, zavedu očistu i pořádek a bude úspěch. Půjdu proti Sněmovně, půjdu nad ni v zájmu správné věci.

Hrad se bojí koalice ČSSD a KSČM

Politicky jsou věci jasné: prezident předčasné volby, byť tvrdí opak, nechce. Jejich vítěz (koalice KSČM a ČSSD) by prezidenta k ničemu nepotřeboval. Vrátil by mu do rukou věnce a poslal by jej řečnit k památníkům. Ale prezident nechce řečnit, chce moc a je dost zkušeným stratégem, aby si ji vymohl i pohyby na nejtěsnější hraně ústavy. Nechat vládnout jedinou existující většinu ve Sněmovně není podle něj možné. Slíbil, že to nedopustí. V tomto momentu vězí jeho protiústavnost. Parlamentní většina vyšlá z voleb má právo na vládu až do konce volebního období. A to bez ohledu na kritiku opozice či prezidenta. Stokrát s vládou parlamentní většiny můžete nesouhlasit, vládne však podle zákona. Že zákon platí, že platí mandáty z voleb, to je pilíř demokracie.
	Nikdo jiný než vzniklá opoziční většina ve Sněmovně nemůže vládu zbavit moci. Když se tato (mnohdy tíživá) pravidla dodržují, demokracie má naději. Kdo pravidla ohýbá podle svých plánů či podle mravního hněvu nad neschopností vlády, svobodu ohrožuje. Prezident Klaus musel hodně zvedat obočí, když měl podepsat jmenování premiéru Grossovi. Ale musel. Gross měl sto jedna hlasů, ať byl kdo byl. To je demokratický argument.
	Diktátoři se nerodí sami od sebe. Potřebují krizi, rozklad, pesimismus, hluboký úpadek stávající demokratické reprezentace. To vše Zemanovi situace nabízí. Svou cestu k moci opírá o zmar, svou legitimitu definuje bojem proti němu. Je to muž energický a věří své hvězdě: tuto riskantní situaci zvládne, své úsilí prodá veřejnosti jako čin rozumný a kladný, mnohým se bude jevit jako zachránce poměrů.
Svou moc upevní. Protože je nejinteligentnější, má právo vládnout. Pan Rusnok je dobrý výchozí typ. Možná odpor Sněmovny rozdrtí. Přidají se různí přeběhlíci a politicky rozbředlí lidé. O takové nemá Sněmovna nouzi. Velkou prezidentskou jízdu k volbám v příštím roce Zemanovi umožní. Odjakživa Zeman říká, vy hlupci, já inteligent.
	Kdo může tuto riskantní protiústavní situaci korigovat, je nejasné. Občanské strany jsou v rozkladu. Na levici je silné rudé spojenectví. Napětí mezi KSČM a ČSSD mizí. Obě strany sahají na moc možná i ústavní. To je obrovská vina pravostředových koalic. Připravovaly ji dlouhá léta. Pilně a neúnavně dodávaly levici argumenty. Nikdo jiný než pravice nedal komunistům možnost slavného návratu. Prezidentova akce s vládou bez důvěry otvírá nové kolo boje o moc, tentokrát nikoliv mezi pravicí a levicí, nýbrž mezi levicí a Hradem. Zeman nabízí variantu, ani praví, ani leví, nýbrž já, spasitel.
	Republika se ocitá v hluboké krizi demokracie. Pokud prezidentovi protidemokratické čarování projde (a prošlo už různým politikům), čekají nás ukrajinské časy. Jednou nohou už v nich jsme, viz stopování paní Nečasové rozvědkou. Druhá noha zatím ještě v demokracii trčí. V tomto smyslu je prezidentovo počínání velká východní výzva. Prosadí se?

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Premiérka Němcová je kvalitní návrh. Pokud přežije politické boje
21.6.2013    Mladá fronta DNES    str. 10    Názory
    Karel Steigerwald        
Miroslava Němcová se stala k značnému údivu politické scény kandidátkou na předsedkyni vlády za ODS. Kdyby šéfku Sněmovny prezident jmenoval, byla by první premiérkou v historii Česka. Leckomu se to však nelíbí. 

Překvapivě rychle nabídla ODS svého kandidáta na úřad předsedy vlády. 
Přesněji řečeno: na úřad předsedkyně vlády. Je to nejlepší nabídka, jakou strana mohla svým koaličním partnerům, prezidentovi a Sněmovně dát. Němcová je v politice 15 let, vyzná se v ní dobře, nemá v sobě ten provokující náboj, s nímž obvykle politici pracují, aby vytvářeli situace pokud možno co nejkatastrofálnější. Má naopak velký dar empatie, vnáší do politiky slušnost a lidskost a pozornost ke všem partnerům, aniž kvůli tomu musí pozbývat své politické zásady. 
	Patří k politikům, kteří se nikdy nezamotali do žádné aféry, což je zejména dnes velká přednost. Je schopna vyjednávat s protivníkem a hledat konsenzuální východiska. Důležitým trumfem, který snad nemá žádný jiný český politik (a politička), je schopnost velké politické jemnosti. To je v době hulvátů schopnost snad nejdůležitější. 

Nejásají jenom feministky 

Zajímavé a pro českou politiku nové je, že by v čele vlády stála žena. To mnoho lidí uvítá. 
Těch kolohnátů v propocených košilích jsme si užili už mnoho, ženu na vrcholu moci ještě ne. Dalo by to politice nový vítr z nečekané strany. Myslím, že by to mohli uvítat i zapřisáhlí odpůrci žen. 
	Před nedávným časem se mnozí podivovali, proč ji ODS nepostavila jako svou kandidátku do prezidentských voleb. Jistě by do této soutěže zasáhla mnohem silněji, než se to podařilo nakonec předposlednímu kandidátu ODS Sobotkovi. Tehdejší vysvětlení bylo jasné: voliči ODS ji nevybrali. Souboj byl nakonec mezi Tošenovským a Sobotkou. Vyhrál Sobotka, ODS si mohla chválit demokratické principy uvnitř strany, ale veřejnost se o to vůbec nezajímala. Situace se však od prezidentských voleb posunula. Kdo ještě neztratil v ODS smysl pro realitu, jiný návrh na premiérského kandidáta by dnes nenabízel. Sama Němcová své rozhodnutí do tohoto politického zápasu jít zdůvodnila přitažlivě: patnáct let jí voliči dávali důvěru, dnes je chvíle, kdy musí dávat ona. 

Kalousek má problém 

Bude zajímavé sledovat, kdo dokáže proti této političce postavit námitku. Levice se vyloučila sama, přijme jen a jen předčasné volby. Zmenšila si hrací plochu a omezila příští možnosti. Žádnou pravicovou vládu nikdy nepodpoří, čili s ní ani nikdo v této fázi počítat, natož vyjednávat nemusí a nebude. 
	Pro TOP 09 je Němcová složitý kandidát. Kalousek to ihned zaregistroval a vytvořil umělý problém. Němcovou verbálně bere, ale vyplísnil ODS za neprofesionalitu. Neví, jak by se vyřešil problém předsedy (předsedkyně) Sněmovny, kdyby se Němcová stala premiérkou. Kalousek má před očima gordický uzel. Potřebuje premiéra tak dobrého, aby bylo možné vládu s podporou parlamentu sestavit, ale na druhé straně tak špatného, aby to ODS v posledním roce vlády neprospělo. Větu „ODS navrhla dobré řešení“ potřebuje zastínit větou „vyhořelá ODS vyrobila nový problém“. S rozplétáním tohoto hlavolamu mu kandidatura Němcové asi nepomůže. Laťku dala vysoko. 
	Lehké to nemá Němcová ani ve straně LIDEM. 
Ale chce-li LIDEM, aby koalice pokračovala, umí vybrat kvalitnější kandidátku? Kdo by měl důvěru u nezařazených a nevypočitatelných poslanců, kteří nakonec – jako tak často – o vládě rozhodnou? 
Volba předsedy Sněmovny je totožný problém jako získání sněmovní většiny pro vládu s Němcovou. Nevím, zda existuje politik, který by to viděl jako problémy dva. Kdo schválí Němcovou, musí podpořit pozitivní kandidaturu na předsedu Sněmovny. Jedno bez druhého nemá smysl. Přesněji, má to smysl, ale jen pro Kalouska, jako téma pro jeho divotvorné jazykové výlevy. 

S čím vláda přijde? 

Dejme tomu, že slabá vládní většina ve Sněmovně chce pokračování této vládní koalice. Pak musí Kalouskův veleproblém s vedením Sněmovny rychle rozlousknout. Pokud o pokračování nestojí, může oklikou přes vedení Sněmovny krkolomným veletočem Němcovou odmítnout. Kalousek je politik s mnoha želízky v rukou. Uvidíme, které ho popálí první. 
	Ale nejde jen o jméno kandidátky. Jde o politiku, kterou ten rok do voleb vláda povede. Jde o to, co bude chtít dokončit, co ještě nového přinést, co zastavit či odmítnout. Nebo zda nechat vládu do voleb běžet, jak běžela. Mnozí nezávislí říkají, ano, podpořím, ale až budu vědět, s čím ta vláda přijde. 
	Prezident se připomněl samozřejmou větou: Kandidát je kandidát, rozhodovat budu já. Bylo to trochu nezvyklé, nikdo netvrdí, že Zeman rozhodovat nebude. Ale je tu, a to měl asi na mysli, ústavní nezbytnost: vládu premiéra, kterého jmenuje, musí schválit Sněmovna. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Den poté
18.6.2013    Mladá fronta DNES    str. 12    Názory
    Karel Steigerwald        
Jaký premiér, jaký program, kdo to ví? 

Prvními posuzovateli programu i premiéra bude jedenáctka nezařazených poslanců, ne prezident. Jeho úkol je přijmout návrh, který zaručí většinu. Svodům jmenovat „svého“ premiéra odolá. Má vyšší cíl: být „státníkem“, který vyvede zemi z krize. 

Nejprve výstraha. Už kolují zvěsti, že policie má rok a půl pořizované nahrávky důvěrných rozhovorů Nagyové a Nečase, které se věcí služebních netýkají. Dá se očekávat, že za pár dní se objeví na veřejnosti. Už policie ví, co podnikne proti tomu, kdo tyto intimní nahrávky zveřejní? A co nyní podnikne proti těm pánům orgánům, kteří informují média, že tyto nahrávky vůbec existují? Pokud orgány zveřejňování intimního života známých osob dovolí, vyplatí se na ně uspořádat speciální honičku. 
	A nyní k událostem. Rozhodujícím momentem sestavení nové vlády by měl být její program. Nejlépe co nejpřesnější a nejsrozumitelnější. Jen o chlup méně důležité je jméno navrženého premiéra. Posuzovateli programu i jména premiéra bude jedenáctka nezařazených poslanců, nikoliv hned prezident republiky, jak se nepřesně píše. Úkol prezidenta je jasný: přijmout návrh, který zaručí většinu ve Sněmovně. Taková je ústavní zvyklost. Svůdnému vábení jmenovat „svého“ předsedu vlády prezident patrně odolá. Jeho cíl bude vyšší: stát se „státníkem“, který s „moudrostí jemu vlastní“ vyvede zemi ze slepé uličky krize a rozkladu. 
	Klaus si toto kdysi pojistil požadavkem sto jedna podpisů. Přinesl mu je Gross, nic to ovšem, jak z Grossova podezřelého milionářského osudu víme, nezajistilo. Myslím zemi nic nezajistilo, Grossovi naopak mnoho. Navržený premiér se listině se sto jedním podpisem patrně také nevyhne. Jestli je shromáždí, je v této chvíli ve hvězdách a u prognostiků. Získat část poměrně nepřehledné jedenáctky tzv. nezávislých bludic s pomocí sugestivní a charizmatické postavy bude obtížné. Především takovou postavou nedisponuje ani ODS, ale ani TOP 09. A zadruhé – napsat byť krátký roční program vládnutí je také úkol pro kouzelníka. A jedenáctka není jediná překážka koaličního vládnutí. Další pasti jsou nastraženy uvnitř obou velkých koaličních stran. Jak budou sklapávat a kdo v nich skončí, je další věštecký úkol. 
	Jediné je nepochybné: obě opoziční strany neschválí koalici ani zrnko prachu. Ale vládní odpovědnost by v této chvíli také nepřijaly. Vydávají jediný jednohlasý a silný zvuk: předčasné volby. Mají v paměti minulé volby, kdy Ústavní soud zrušil předčasné podzimní volby (měl je prý v hrsti Paroubek) a na jaře už byly ve hře Věci veřejné, které s hlasy voličů zamíchaly pro ČSSD nepříznivě. V nějakém momentě by předčasné volby mohla podpořit topka. To pokud by se jí podařilo zapíchnout definitivně ODS a stát se středopravým hegemonem. Kalouska by to mohlo zlákat bez ohledu na následné zrychlení střemhlavého letu celé středopravice dolů. 

Politika dno nemá 

Pokud projeví koaliční partneři smysl pro jednotu a kompromis, předčasné volby nebudou. Ale pokračující vnitrokoaliční spory je přivolají. Jejich výsledkem bude silná nová koalice ČSSD a KSČM, která i prezidenta posune zpět do role toho proklínaného kladeče věnců. Platí úměra, čím rozkotlanější koalice, tím silnější prezident. Věta opačná platí též. K předčasným volbám bude asi i prezident opatrnější, než dává zatím – když žádá konec této vlády – najevo. 
	Poslední záhadou je atmosféra ve voličstvu. 
Je něco, čím může vládní koalice svůj osud za jeden (necelý) rok ještě odvrátit? 
Ale volby jsou zatím daleko, teď platí hlasy ve Sněmovně, nikoliv hlasy lidu. I když si koalice roční existenci ještě nějak prohlasuje, nemusí se jí to vyplatit. Situace za rok pro ni může být horší než dnes. Komu se zdá, že to, co nyní máme, je politické dno, mýlí se. Politika dno nemá, může se propadat, kam chce. 
	Tak se rozhořívají vyjednávání. Budou asi delší, politika v této chvíli nedisponuje talentovanými rozplétači zašmodrchaných konfliktů. ODS vyslala včera do jednacích šarvátek grémium v čele s Kubou. Vrátka nechala pootevřená: Kuba nemusí být navržený premiér. To se teprve uvidí. Konzultuje s prezidentem, může se i od něj dozvědět leccos. ČSSD se také ozve dnes, má silný návrh na předčasné volby, stěží přijde s novinkou. Je to návrh silný tak, jak je silný protinávrh ze strany stávající vládní koalice. Volby teď, volby pak, to je nynější dimenze politiky. 
	Mezitím se bude dál rozvíjet vyšetřování aféry. To může s událostmi ještě pohnout. 
Na obzoru stojí malé straničky, které by také rády nějaké sousto z politických mrtvol. Budou volat: My jsme řešení! Není to pravda, řešení vězí ve funkčnosti a výkonu velkých stran napravo i nalevo. Krize je tu, aby se překonávala, nikoliv aby do arény vbíhaly chaotické shluky magorů a mravokárců, jako jsme je zažili mnohokrát, naposledy ve VV. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Pád premiéra
17.6.2013    Mladá fronta DNES    str. 10    Názory
    Karel Steigerwald        
Prezident je na tahu. Stal se centrem. To si užije 

Politický otřes nejvyššího stupně. Premiérova demise. Generálové, úřednice, exposlanci zatčeni. Janoušek s Rittigem v cizině. Jednota opozice s policií a státními zástupci. 
Míchání různých mravních úsudků s kriminálními činy. Jako zlepšení situace to nevypadá 

Premiér dal demisi. Je to logický závěr podivného dramatu. Začínal jako nejslibnější premiér po letech. Psalo se, že přišel pan Čistý. Pan Čistý nyní končí, ušpiněn prapodivně. A trapně. Sundala ho tři různá policejní témata, pro větší divadelní efekt spojená dohromady. Je to prý výsledek dvouleté práce dvou stovek policistů. Jedním je skandální posluhování tajné služby, druhým je vleklý politický spor, jak hodnotit politické trafikantství, veřejně probírané léta. Třetí téma, asi to nejzávažnější, role Janouška a Rittiga ve státní správě, zmizelo v pozadí. Doufejme, že prozatím. Podle policie jsou všechna tři témata spojená osobou šéfky sekretariátu premiéra Nagyové. 

Generálové udělali to nejhorší 

Hned dva generálové tajné služby poslechli nezákonné přání služebně nepříslušné úřednice. Marné jsou výmluvy, že to u nás tak chodí, že zákony se až tak doslova neberou. Co si máme o generálech myslet, když se jen tak, na pípnutí ženy, zapletou do ložnicové aféry? Pustili se do toho nejhoršího, co může tajná služba udělat. Jeden z generálů se prý přiznal, tak ho nedali do vazby. Prý se zachoval jako voják, řekl zástupce Ištvan. 
Skutečný generál, pane státní zástupce, by se po této hanbě zastřelil. Nagyová si zaslouží trest, generálové ale dvojnásobný, čímž nemyslím hned popravu. Úřednici, která říká: Generále, ošmíruj mi tohle, měli dát zatknout. Premiéra zničila žena divných rozměrů. Druhé téma je otřesné jinak. Z rozdávání trafik, které praktikují všechny politické strany nejen u nás, ale i v zahraničí, dělá se šrapnel proti jedné straně. Že to dělá opozice, je pochopitelné, však to není pěkná praktika, ale že se k tomu propůjčí orgány činné v trestním řízení, je neslýchané. Hrůznost této absurdní definice snad domyslí každý. Policie dala zajímavý názor: politika je trestná. K třetímu tématu není co říct. Žádné obvinění, žádná stopa, jen řeči a náznaky. Oba boháči asi podají žaloby, které by lehce vyhráli. Shrnutí: politický otřes nejvyššího stupně. Generálové, úřednice, exposlanci zatčeni, Janoušek s Rittigem v cizině. Jednota opozice s policií a státními zástupci. Míchání různých mravních úsudků s kriminálními činy. Bohužel jako zlepšení situace v pronásledování zločinu v České republice to nevypadá. Nečasova reakce je demise. Co se dál stane v politice? Zachrání to někoho nebo něco? Nic není obtížnější než to odhadovat. Aféra se trochu hodí každému, ale každému se také trochu nehodí. Tento citát z Havlovy hry je výstižný. Nikdo neví, kam až se aféra vyvine. ČSSD chce co nejdříve předčasné volby. Myslí, že nyní je nejvhodnější doba na úspěch. Volby by také odblokovaly ambice prezidenta. Ten by si s chutí užil jmenování nějaké dočasné vlády. Uspokojil by své představy o státnictví a sebral by Sobotkovi z pultíku noty. 

Pro koalici jsou rychlé volby smrt 

Nic takového si ČSSD nepřeje. KSČM se hodí každá varianta krize, vydělá na všech. Pro koalici je každé náhlé volební řešení smrtící. V přežívání do řádných voleb může věřit na zlepšení pověsti. Bude sice asi už v té víře sama, ale i v politice umírá naděje poslední. Nečas nabídl výměnu premiéra. To je operace složitá stejně jako ty ostatní. Rozhodování přechází do rukou prezidenta. Měl by pozici předsedy vlády nabídnout tomu, kdo mu zaručí, že Sněmovna vládu schválí. Prezident se ale může rozhodnout i jinak. Koncepci, že premiéra za ODS vystřídá jiný premiér za ODS, nemusí přijmout. Delší vládu v demisi už jsme také zažili. Prezident může dokonce navrhnout premiéra, který podporu ve Sněmovně nezíská. Nečasova demise mu nabízí velký hrací prostor. Má o vládě a vládnutí své představy. Potřebuje vládu, která ho bude poslouchat, protože on má nejvíc hlasů. To sice není pravda, ani to z ústavy neplyne, ale jako politické heslo to zní. 

Operetní řešení 

Koalice bude chtít něco jiného, protože její odchod od moci ji oslabí nejméně na dvě volební období. Znamená také triumfální pochod ČSSD a KSČM rovnou do Strakovy akademie. Je staré přísloví. Žena utáhne tři lodě proti vodě. Místo žena dosaďte si sami nejmocnější orgán světa. Bortí trůny, zapaluje války. Vládce připravuje o rozum. Tak to v našem operetním vydání prožíváme. Zapálila českou politiku. Řešení bude také operetní. Pro někoho osobně to bude velká lidská tragédie. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Zásah a mlčení
14.6.2013    Mladá fronta DNES    str. 10    Názory
    Karel Steigerwald        
Politické divadlo aneb boj neúplatných s kmotry 

Policie provádí nejrozsáhlejší „realizaci“ (jak se razii říká v policejním žargonu) v okolí nejvyšších politických kruhů a v okolí nejhlubších kruhů lobbistických. Veřejnosti ani politické scéně o tom neřekla nic. Vysvětluje to tím, že nechce zhatit probíhající realizaci a informovat padouchy. Veřejnost je odkázána na nejisté „důvěřujte policii“. S důvěrou v policii jsou zkušenosti rozporné. V takto nejasné situaci se rodí fámy i intriky a nejrůznější kombinace. Volání veřejnosti i části politické scény po tvrdém postupu proti prorůstání podzemí s politickou mocí je stále silnější. Teď se dočkalo odpovědi. Razantnější zásah jsme asi nezažili. 
	Znamená to, že policie se emancipovala od politických kruhů a začala konat s plnou chutí? To by byla zpráva jistě dobrá. Ale protože o tom konání nic nevíme, může znamenat i pravý opak. Je policie součástí politické hry? Čí a proti komu? Že policie s velkým teatrálním humbukem zatýkala nevinné lidi, které musela zas pustit, jsme v minulosti žel také zažili. 

Kam to povede? 

Co tedy v těchto hodinách vlastně prožíváme? Rozsáhlý a chvályhodný lov na gaunery, nebo politický hon na politiky? Na odpověď si musíme počkat. Pokud fakta a důkazní dostatek dnešní aktivitu policie potvrdí, stanou se tyto nedostatky jen drobnými stíny na hrdinském štítu policie. Pro vládu Petra Nečase to bude znamenat definitivní a neodvratný konec. 
Když se ale ocitne policie v důkazní nouzi (jako v minulosti často), povede se zle jí. Vyšlápla si hodně vysoko, čeká ji buďto sláva a dík, nebo velká pohana. 
	Realizaci provázejí okolnosti, které důvěru v policii nepovzbuzují. Noční efektní akce jako proti ozbrojené mafii v sídle Úřadu vlády a zatvrzelé mlčení úplně o všem naši naději, že úklid neřádstva začal, neposiluje. Známá jména takzvaných pražských kmotrů ano. Možná je nejvyšší čas zasáhnout razantně. Možná se naopak rozvíjí zásah, který nepříliš pevnou stavbu demokratické republiky nikoliv zásadně očistí, nýbrž poboří. Záleží na tom, jak silná fakta se veřejnost dozví a jak vysoko aféra dosáhne. 

Záhadná Nagyová 

V postavě paní Nagyové se blíží k samotnému premiérovi, který se informací také nedočkal. Zato se svých spolupracovníků zastal. Je to zvláštní paradox: téma boje proti korupci a prorůstání černé sféry do státního systému bylo jedno z jeho hlavních politických témat. A nyní zásadně ohrožuje jeho vládu, beztak už dávno vším možným ohrožovanou. Ti, po kterých jde policie (Janoušek, Rittig, exposlanci z ODS), patří k Nečasovým odpůrcům. Sám je z politických kruhů vytlačoval. Oplácejí mu překvapivě: jejich pád (policejní zajištění) padá dnes na hlavu Nečasovy vlády. 
	Ještě dnes ale může být vše jinak, třeba mnohem hůř. Nebo bublina splaskne. Pokud policie nabídne jen zločiny typu korumpování bývalých poslanců místem ve správních radách různých podniků, tak řečených trafik, pohoří. V trafikantství nejde o korupci, nýbrž o možná nechutný, ale běžný politický handl. 
	To první znamená důležitou politickou změnu v České republice. ČSSD, na jejíž kmotry (má jich dost) tentokrát nedojde, už nebude potřebovat žádné krytí své spolupráce s KSČM. To druhé znamená další drtivý úder důvěře v politiku jako celek. Málokdo situaci zhodnotí jako vítězný a očistný boj s kmotry korupčníky. Od prohnilé vlády se lidé odvrátí a nezakrytý pobyt komunistů v nové vládě spolknou s chutí. Požár, který Nečasova vláda rozfoukávala, ji nyní spaluje. Argumenty, že státní zastupitelství konají, že policie koná a že to je důležitá změna, bude přehlédnut. 
	A může být ještě hůř. Policejní realizace může vynést na světlo tolik špíny, že to politickou scénu zcela překreslí. Nechuť k velkým stranám se prohloubí. Jen zdánlivě stojí ČSSD mimo. Je v opozici, viditelných kmotrů má dnes méně, ale z minulosti jich zuby cení dost. 
	Voliči to vědí a mohou se uchýlit k novým malým, vznikajícím politickým skupinám Babišova či Janečkova typu. Můžeme se dočkat Sněmovny plné špatně vyvinutých šestiprocentních politických kuriozit. To by byla cesta z bláta do louže. 
	Tak si vyberte. Sledujeme velké vítězství demokracie nad zločinem, nebo nelítostný boj dvou politických tlup? Touha po očistě společnosti a politiky je velká. Ale stejně velká je moc neviditelných politicko-kriminálních part, které republiku trhají na kusy. 
	Nevím ale, proč u nás ani tak vážné události, jako je vpád policie do úřadu předsednictva vlády či současné zatýkání vysokých činitelů politiky i hospodářství, neprobíhají jasně, srozumitelně, nýbrž vždy nečitelně a s nemístnou teatralitou. 
	Vždyť důvěryhodnost policie je velká devíza a nic ji nemá ohrožovat. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Přišla. Odešla
13.6.2013    Mladá fronta DNES    str. 12    Názory
    Karel Steigerwald        
Kultura? Ani cvičený tuleň by tam nebyl ministrem 

Prvním krokem je odebrat ministerstvo kultury politice a předat je králi. Jenže krále nemáme. Zrušení ministerstva je sice nemožné, ale důležité. Systémem kulturního trvání by to otřáslo. Teprve pak by vyplavaly skutečné potřeby nahoru. 

Téma není, proč byla odejita ministryně kultury Alena Hanáková, téma je, že byla vůbec jmenována. To jmenování na ni spadlo jak těžký mrak z nebe, aniž by věděla ona či kdokoliv jiný, co to vlastně ministerstvo kultury je, co má činit a jaké má cíle. 
	Když si kdysi ministr Dostál stěžoval, že jeho resort má málo peněz, odpověděl mu předseda vlády Zeman bonmotem: „S penězi umí ministerstvo kultury řídit i cvičený tuleň. Ty ho budeš řídit bez peněz.“ 
	Nemít dost peněz je tedy jeden z mála pokynů, který politická sféra směrem ke kultuře vyslala. Tuleně to sice odradilo, ale jako inspirace ke kulturní politice státu je to málo. Ministrů kultury Česká republika od pádu komunismu měla mnoho, ale koncepcí nevynikl žádný z nich. 

Dva obstáli, zbytek tvořili trafikanti 

Za pozornost stáli dva, Tigrid jako velká osobnost protikomunistického odboje a Dostál jako laskavý kamarád umělců. Oba alespoň reprezentovali, když nic víc. Helenu Třeštíkovou nepočítejme, ta vzala nohy na ramena hned, jak to uviděla zblízka. Zbytek bylo politické skladiště, regál výsluh a usazeniny politických dohod při sestavování koalic. Někteří měli dokonce antikulturní vzhled i mluvu. O nějaké práci na kulturní politice si všichni mohli jen nechat zdát. Nebyla na programu, na němž ostatně nebylo nic – kromě správního provozu a starostí s památkami a církvemi. Dokonce i úvahy, jestli vůbec nějaká náplň ministerstva kultury existuje, zůstaly ležet v regálech. 
	Do české politiky přináší celé ministerstvo nakonec jedinou nenahraditelnou hodnotu. 
Tou je cena při politickém dohadování nové vlády a rozdělování křesel podle výsledků voleb. O ministerstvo kultury úspěšnější strany nestojí, protože nic nevynáší a zbývá obvykle těm nejmenším ve vládě, kteří po něm rádi hrábnou jako po ceně za účast v soutěži. To je na celé honosné ministerstvo dost málo. 

Hodně děravé síto 

I nynější výměna zase není nic víc než vyvažování (a přetahování) politických sil, po nichž nám i kultuře nemusí nic být. Hanáková v tom šedivém pelotonu určitě patřila k zadnímu voji, protože nebyla výřečná a svižná. Dopustila se několika směšných chyb, nikoliv výrazně větších než předchůdci. Její hlavní chybou je, že do toho dobrovolně vlezla. Ale být ministrem (ministryní) není žádná vina, po tom může toužit mnoho lidí. Chyba je, že politickým sítem nakonec projdou tak neuvěřitelné postavy, jako byl třeba lidový herec Jandák. 
	Jednoho vymění za druhého, ale je to jedno. S věcí se nehne. Tak, jak se česká kultura, to podivně úchvatné dílo učitelů a selských písmáků z venkova či jejich synů z univerzit, rozplývá ve veřejném prostoru a mění se v soutěž hulvátů, opilců a bonmotistů, tak bledne i zář ministerstva kultury. Nikomu už nestojí za řeč. 
	Odvolat paní Hanákovou by bývalo bylo stejné jako ji neodvolat. Přijde jiný typ, opět něčí okamžitý nápad, prostě ono „zavolejte mu, jestli by to nevzal“. A zase na někoho spadne ten černý mrak, zase někdo sklidí posměch a neúspěch v oboru, o němž není nikomu známo nic. Jak řídit „kulturu“, to je opravdu záhada všech záhad. Radikální názor, že státu do kultury nic není, už asi neobstojí. Je to názor z dob komunistického kulturního teroru. Chápat kulturu jako vychvalování režimu dnes už neobstojí. Jiný nápad se nenabízí. Ministerstvo se omezuje na provoz. Běží to tam, jak to běží. Úspěšný je ten ministr, o němž nic není známo. Protože to, co je známo, jsou vždy jen maléry, úlety, hlouposti a problémy s financemi. Není divu, že šéfové pak vypadají šedivě a bezbarvě, ba hloupě. 
	Kdo konečně vynalezne, proč ministerstvo kultury existuje, stane se velkou postavou. Ten vynález ale není zrušení ministerstva jen tak, z větru do větru. Ten vynález spočívá v objevení toho, co a jak a proč má dělat s kulturou stát, a také jaké peníze a komu státní kasa dá. 
	Prvním krokem asi je odebrat ministerstvo kultury politice a předat je králi. Jenže krále nemáme. Zrušení ministerstva je sice nemožné, ale důležité. Systémem kulturního trvání by to otřáslo a vynutilo by si nová řešení. Teprve pak by asi vyplavaly skutečné potřeby té oblasti nahoru. Čili zrušit, ale s přípravou. Co kam přeřadit, co zrušit. A zase se bude řešit otázka, proč má stát kulturu podporovat? Přeloženo: proč mají kulturu podporovat politici, převážně diváci telenovel? Většinou taková představa vzbuzuje bohužel jen obavy, proti kterým je nynější bezobsažné trvání zlatý ráj. 
	Tak Hanáková odešla a vsaďte boty, že tam nasadí další postavu z téže řady. Člověka třeba předem zajímavého, slušného i vzdělaného. 
Co z něj ministerské křeslo udělá? Povinnost řídit nic ho poznamená jako jeho předchůdce. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Země zázraků Místečko u státu u nás leckomu neuvěřitelně nese
10.6.2013    Mladá fronta DNES    str. 10    Názory
    Karel Steigerwald        
Zajímavé je, že veřejnosti vadí hlavně jmění lidí, kteří pracují, podnikají, vynikají. Lidé, kterým jmění padá do náruče zázrakem, jsou přijímáni vlídněji, často i s obdivem. Je to asi tím, že výkon může podat jen někdo, kdežto zázrak může navštívit i neschopné či líné. 

Dlouho jsme čekali, jak to dopadne s panem Romanem Janouškem. Kdo je pan Janoušek, ví se už málo, jeho případ se stal před rokem a čtvrt. Nejprve naboural Vietnamku, pak ji přejel, ujel, nadýchal, telefonoval a pochválil policisty za pěknou práci. 
	Rozuzlení se přiblížilo. Podrobil se operaci na hlavě, bylo to vážné, ale dopadlo to dobře. Byl operativně odstraněn nedostatek, který, jak oznámil Janouškův právník, to všechno způsobil. 
	Šlo o zázrak. Každý jiný by byl dávno odsouzen, v base, bez řidičáku. Pan Janoušek měl zázračné štěstí. U soudu může snadno stát jeho nemoc, dnes již odstraněná, která vše, co by chtěl soud soudit, způsobila. Pan Janoušek je na nejlepší cestě, aby to s ním dopadlo dobře. Jsme rádi, že i jeho případ se řeší jako ty předešlé – prostřednictvím náhlého zázraku. 

Kocourek, Sobotka, Gross a další 

Není sám. Zázraků jsme viděli už mnoho, že by snad papeži stálo za to neřešit je jednotlivě, nýbrž prohlásit Českou republiku za celoplošný zázrak. Je to ale zázrak přísně výběrový, obyčejného člověka nepotká. Udělejte si doma seznam vámi objevených zázraků. Budete překvapeni, kolik tam je položek. Vždycky to vypadá, už že se to s činitelem kýve, už už že vypadne z kola, když tu přichází zázrak. 
Kocourkovo odklonění třeba, to byla nepěkná věc, a hle – zázrak. Příbytek předsedy ČSSD Bohuslava Sobotky, už to vypadalo, že je zle, že si na příbytek nevydělal, když tu náhle – zázrak. Našetřil z poslaneckých náhrad. Byla námitka, že to ukradl, protože to měl dát asistentům, poradcům a jiné lačné havěti, nikoliv tím platit budování příbytku. A zázrak – našetřil si! Našetřil je krásné slovo, zbavuje zázračně všech potíží. Anebo ten zázračný chudý a nemajetný předseda vlády Stanislav Gross. Měl trapné opletačky s bytem, stály ho místo premiéra, o které už nestál, protože zbohatl a potřeboval si zázračné peníze užít. Jak zbohatl? Vsadil do akcií, koupil a prodal a sto milionů bylo na světě. Kdyby byl lidovec, mohl se díky investičnímu zázraku stát svatým Investorem pod Skalou. Socialisty za svaté prohlašují zřídka. V případu Mostecké uhelné úhelný svědek (a možná i pachatel) spadl sám od sebe zázrakem nevinně z posedu a ztratil řeč i paměť. Někdy prý mluví, ale o Mostecké uhelné neví ani slovo. 
	Kdo se nechce zbláznit, musí těm zázrakům věřit. Všechny ty kauzy jsou nějak krkolomné, na hraně, už má pachatel někam spadnout, když tu přijde zázrak. V případě pana Janouška (je to hodně okatý případ) se zdálo, že už žádné řešení není. Vše bylo jasné úplně od začátku. Čin, svědci, následky, alkohol. Na tom se u lidí, které zázrak nepostihl, nic neexpertizuje, nic nerekonstruuje, ani soudní znalci se nemusí přetrhnout. Případ jak slunce jasný. Tam pro zázrak místo není. 
	Omyl, je. Koho by napadlo, že zázrak přijde z nečekané strany. Nemoc, léčba, řešení. Tak krásná je české veřejná krajina. Obejděte si činitele, kteří byli kdy v nějaké funkci, a napište si na papírek jejich jmění, jen tak namátkou. 
Bude to velký sled zázraků – kde se ty vily, kde se vzaly? Ze státních platů? Ne, zázrakem. Investovat do státu, do politiky, do partají se u nás stále ještě hodně vyplatí. Místečko u státu, velké i malé, vždy vynese víc, než vynáší. Ale co pak, když jmění vyjde najevo? Není třeba se obávat, zázraky jsou tu k dispozici pořád. Jde jen o nápaditost, o vynalézavost. Sám premiér Gross to otestoval a stanovil hranici, kam až s těmi zázraky lze jít. Kamkoliv. 

Nakonec to zbaštíme všichni 

Takové pitomosti, jaké tvrdil veřejnosti o strýcích, taškách, igelitkách, by nezhltnul ani hladový kojot. Česko je zhltlo. Trochu se vrtělo nelibostí, ale nakonec mlask. U stovky milionů už ani to vrtění nebylo, byl prostě Grossův investiční zázrak. To je velké poučení pro následníky. Zázraky jsou bez hranic. I ty nejpodivnější se nakonec odvolají na nedostatečnou legislativu, což je odrbaná coura, která se hodí hlavně kvůli tomu, aby říkala: Nic nelze namítat, zákon nebyl porušen. Je to specialita, kterou ani církev nezná – zázraky podle zákona. 
	Zajímavé je, že veřejnosti vadí hlavně jmění lidí, kteří pracují, podnikají, vynikají. Lidé, kterým jmění padá do náruče zázrakem, jsou přijímáni vlídněji, často i s obdivem. To je šikovný pán, potkal ho zázrak. Je to asi tím, že výkon může podat jen někdo, kdežto zázrak může navštívit každého, i nás, neschopné či líné. Zázrak je lidský, výkon nelidský. Země zázraků bude stále v oblibě mnohem víc než země výkonů. 
	I ten Janoušek bude populárnější než nějaký hejhola, který kohosi opilý přejel a je tak hloupý, že už dávno sedí. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Co bylo ukradeno, navrátí se. Konečně
4.6.2013    Mladá fronta DNES    str. 13    Názory
    Karel Steigerwald        
Ústavní soud definitivně uzavřel více než dvacet let trvající politický konflikt a schválil zákon o církevních restitucích v podobě, kterou přijal parlament republiky. Neústavnost zákona neshledal. Škrtl jediné slovo.
	Rozhodování soudu usnadnili stěžovatelé. Nedodali přesvědčivé právně relevantní argumenty, místo toho navršili horu nesmyslů a politických proklamací, které nepatří k Ústavnímu soudu, nýbrž do všedního politického života.
	Patrně sami nepočítali, že u soudu uspějí. Očividně chtěli noblesní dvoranu Ústavního soudu využít k politické produkci. Otázka je, jestli ve svůj prospěch, či proti němu. Možná že absurdnost a leckdy nesmyslnost jejich projevů jim na prospěch nebyla, spíš mohla některé uvážlivější příznivce znejistit. Politické tajtrlictví z jejich projevů trčelo mnohem agresivněji než případný zájem o nějaké spravedlivé vyřešení restitučního problému. Toto je poučení, které by si měl vzít k srdci zejména poslanec Zaorálek. Ústavní soud, jak se ostatně od tak vysokého soudu očekává, se politickým divadlem zviklat nenechal.

Bude třeba udržet noblesu

Restituce budou probíhat dlouho. Bude to proces složitý a udržet jej v řečišti normálnosti, práva i slušnosti nebude jednoduché.
Vracet se bude hodně velký majetek, často s komplikovanými okolnostmi. A pohyb velkých majetků vždy vyvolává zájem nehodných lidí a často v nich probouzí energie, které vidíme neradi.
	Bude na státu i na církvi, aby v průběhu restitucí držely noblesu a vyhnuly se zmatkům či ještě horším činům.
	Politikum to bude ještě velmi dlouho neméně tak silné jako malá a velká privatizace před lety. Politické vrstvy, jejichž odpor Ústavním soudem skončil navenek, budou pokračovat jakýmsi gerilovým stylem dál ještě nějaký čas. Každá restituční chyba bude vítaným šrapnelem do boje.
	Nic převratného se ve společnosti nestane. Zmizí jedna z mnoha (napravených i nenapravených) křivd, které si neseme z období komunistické diktatury. Zlepší se vzhled krajiny i obcí. Paradoxní zkušenost, že komunismus ukradený majetek čtyřicet let plundroval, se postupně rozpustí v aktivitě nových vlastníků. Nic z toho, čím nás odpůrci církevních restitucí strašili, nenastane. Naopak, hospodářská aktivita na dosud nehybně ležícím majetku přinese užitek vlastníkům i veřejnosti. Představy o tom, že zámožnější církve (zejména ta katolická) začnou hrát v občanském životě velkou politickou roli, majetkem podloženou, se nenaplní. Naopak, ochabnou ty síly, které svou kariéru stavějí na proticírkevním štvaní. Hospodářská samostatná existence církví se stane něčím samozřejmým a všedním. Politického kapitálu se z ní vykřeše stále méně. Obraz lačného preláta vysávajícího nebohý lid se konečně rozplyne.
	Odpoutání církví od státu i finančně a jejich osamostatnění také ukončuje přirozený proces vývoje laického státu. Je to opak toho, co chtěli komunisté. Ti církve udělali závislými na státu s jasným cílem: utahovat státní šrouby tak dlouho, dokud církve nezahynou, a z toho zbytku učinit státní reklamní tlampač. I tuto éru restituce definitivně uzavírají.

O autorovi| Karel Steigerwald, komentátor MF DNES
Foto autor| Foto: Profimedia.cz
Foto popis| Nic nevracejte! Tito lidé v maskách členů vlády protestují proti církevním restitucím.O autorovi| Karel Steigerwald, komentátor MF DNES
Foto autor| Foto: Profimedia.cz
Foto popis| Nic nevracejte! Tito lidé v maskách členů vlády protestují proti církevním restitucím.

Unikátní dům
3.6.2013    Mladá fronta DNES    str. 10    Názory
    Karel Steigerwald        
Čapkova vila, středobod první republiky 

Žijeme v době, kdy osudy Sazka Areny a podobných katedrál novověkého primitivismu zajímají lidi víc než pomalu zapomenutá vila pomalu zapomenutého spisovatele. Peníze se dávají do arén, ne na koncertní halu či novou knihovnu. Tak velký je omyl naší doby. 

Vila Karla Čapka je na prodej. Je to výmluvná výzva. Kdo ji koupí a jaké budou její další osudy? Jistě se najde řada zámožných arivistů, kterým bude lichotit, že mají vilu po Čapkovi. 
Protože po něm asi nekoupí jeho cit a talent, vilu mohou očekávat nejspíš špatné časy. 
	Je to velká výzva i pro stát, případně pražské město. Nechají tu vilu vrtochům trhu a klientů? Budou věřit v inteligentního a kulturně osvíceného zájemce, který dokáže tuto památku správně ocenit? České poměry boháče tohoto typu rodí zatím jen zřídka. Stát, potažmo pražský magistrát, by neměl tomuto prodeji jen přihlížet. Vila Karla Čapka je unikát, neopakovatelný památník nejen Čapka a jeho díla, ale celé prvorepublikové kultury a umění. Památník řady osobností, které vilu navštěvovaly a které tvořily to, čemu dnes říkáme zázrak první republiky. Neboli, co nás na první republice přitahuje, to vilou prošlo. TGM počínaje, spisovatelem Langerem nekonče. Prodej Čapkovy nemovitosti je příležitostí vytvořit této oslňující kulturní éře přitažlivé místo pro studium i inspiraci. 

Proběhne vůbec debata o koupi? 

Stát o koupi vily, natož o ideu nějakého kulturního centra zájem neprojeví. Padesát milionů plus další náklady se budou politikům zdát vysoké a neúčelné. Různí filistři budou argumentovat, že to není věc státu, nýbrž lidí. Ať si vilu koupí a vytváření centra se věnuje, kdo to chce. Budou debaty, že Čapek nebyl až tak velký spisovatel. Jiní literární červotoči napíší, že do vily měla přístup jen určitá kulturní vrstva, že jiní tam nesměli nebo nechtěli. Že to byla vila Hradu a Masaryka, vila později zkrachované politiky první republiky. A že vůbec Čapka nikdo už nečte, nač se obracet do minulosti, když je před námi budoucnost a ta je všelijaká. Různí magoři budou dokonce tvrdit, že trh si sám určí, jaká chce muzea a jaké památníky. Proč tedy strkat stamiliony od poplatníků do vily po Čapkovi? Tak nějak bude debata o prodeji vily probíhat. Pokud vůbec probíhat bude. Vilu za měsíc někdo koupí, hotovo dvacet. Přebuduje ji k obrazu svému. Představit si, jak ten obraz bude vypadat, není těžké. Že by například Andrej Babiš nebo jiný jemu podobný do takového podniku investoval, se nedá očekávat. Ani kulturní veřejnost osudy té vily moc nezajímají. Žijeme v době, kdy osudy Sazka Areny a podobných katedrál novověkého gladiátorského primitivismu zajímají lidi víc než pomalu zapomenutá vila pomalu zapomenutého spisovatele. Peníze se dávají do lidových arén, ne na koncertní halu, novou knihovnu či nové divadlo. Natož na něco tak zbytečného, jako je muzeum první republiky a její kulturní a politické elity. Tak velký je omyl naší doby. Ta cení hokejku tisíckrát víc než housle. 
	Proto také má trvanlivost kulturního a politického ukotvení naší nové republiky rozměr a trvanlivost sportovních výsledků či sledovanosti televizních novel. Sledovanosti a gólům se budou stavět památníky, toho se dočkáme. Socha gólu – dnes je to směšné, ale brzy to bude fakt. Němci, když chtěli fixovat a vyjádřit smysl Spolkové republiky, postavili jí moderní muzeum – pro poučení, zamyšlení a inspiraci. To muzeum zachycuje ideje, na nichž Spolková republika chce stát. Jaké ideály chce mít český stát, neví asi nikdo. 
Kolem výsledků z Nagana se státní organismus, v němž máme všichni žít, neutvoří. Na minulost je Česká republika chudičká. 
Žádnou nemá, k žádné se nehlásí. Tam byli komunisti, tam nacionalisti, tam zaostalá selská politika či baťovští kořistníci a čert ví, kdo ještě. Jediná společně sdílená státní idea je nadávání všech na všechno. 

Chybí nám odrazová deska 

Čapkova vila je výzva. Ví dnes někdo, co to vlastně byli ti pátečníci? Jaká to byla idea? Ví se, že k Čapkovi zašel i TGM. Chodil pěšky z Hradu až na Vinohrady, jako přemyslovský král. To vyprávění se líbí, ale dál to nejde. Proč tam sedávali, u Čapků, co to bylo za lidi, co chtěli, jaký měli sen? O čem vedli debaty? 
	Ubohost našeho nynějšího veřejného života, na což si stěžuje už každý, pramení z toho, že není odrazové desky, silného pozadí, které by blbost lidí i politiků korigovalo silně. Nikdo nehází do veřejného života sílu idejí, hodnot, cílů a vysvětlení, proč tady všechno je. A proč je buranství hlavní znak doby. A proč je ubohost a nízkost na vrcholu, kde má být velikost. Koupit Čapkovu vilu, udělat z ní breviář minulosti, která tolik slibovala a tak ztroskotala, byl by první krok. Sledujme, jak to nedopadne. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Tanečníci na Titaniku
31.5.2013    Mladá fronta DNES    str. 14    Názory
    Karel Steigerwald        
Haiku Karla Steigerwalda

V Haiku pořizujeme i odposlechy. Nikoliv ty tajné. Napichovat se někam je moc práce.
Z veřejných odposlechů, které pořizujeme my, se dozvíte totéž. Stejné hlouposti, hrubost, nesmyslné plácání a mazané filištínství.
	Pěkný odposlech jsme pořídili z vysílání televize. Ptali se ministra, jestli přitáhl na letištní plochu tank, či co, aby nějaké letadlo neodletělo, a jestli on tedy poroučí letištním lidem. Odpověděl, že řekl jen dvě věty a víc neřekne. A že za všechno, co se na letišti děje, ručí. Ptali se ho všemi způsoby, jestli ten tank přikázal přitáhnout on, nebo jestli ho narafičili letištní lidi sami. Ministr je zavalil odpověďmi, které nic neznamenaly, ale měly mnoho slov. Usmíval se u toho jako fiškus, ale my to zhodnotili – šibal.
	Úsměv ministra byl namístě. Podařilo se mu poškodit vládu, koalici, svou stranu. Voliči říkají: Vida, žvanil, šibal. Co se na letišti stalo, neřekne a neřekne. Vláda ho nevyhodí a nevyhodí. Kdo to řídí naše záležitosti? Na tuto otázku by nám odpověděl, že už dvakrát odpověděl a že za to řízení bere odpovědnost, což by opět byla odpověď neobyčejně neodpovědná. Nejen z tohoto odposlechu jsme si už jisti: základní vládní ideou je, že každý vládní čin, pokud je dobrý, musí poškodit vládu, koalici a vlastní stranu hrdiny toho každého činu. Je to zvláštní jev, říká se mu tanec na Titaniku. Za chvíli to všechno bouchne, tak ať je výbuch pořádnej! Co koaliční politici řeknou a udělají, musí naštvat ostatní koaliční politiky, to je, pane, politika. Ta loď potopí, žádná jiná!
	Opoziční politici se z toho radují a naparují se, ale jako slepci. Naparují se zbytečně, tančí na stejném Titaniku. Vrtají díry do lodi, v níž jedou. Nevadí jim, že se loď potápí, radují se, že s lodí tonou pravičáci. Že tone i levice, uvidí, až budou mít ústa místo sladkých řečí plná slané vody. Skotačí na palubě, tleskají si a plácají nesmysly. Pravice se jim směje? Nesměje, sobě se směje. Chystá raději na sebe sama chytáky. Dám přitáhnout bagr na letiště, to zas bude tóčo, raduje se sebevědomý ministr zkázy. Vy vyschlý nekňubo, řekne mu jiný ministr, ten bagr dáte pryč! Třetí ministr řekne: Žádný bagr tam nebyl. Zaorálek do toho volá: Chtěli jste zabít sto cestujících! To letadlo neletělo, ale stálo, řekne vrátný z letiště. Ve vládě ani v opozici není, posloucháme ho jen my.
	Koalice, která hubí sama sebe, je v politice řídký jev. Když koaliční strana porazí koalici, ale nemá s kým udělat jinou koalici, je to jev originální. Jeho smyslem je posílit opozici, nikoliv zlepšovat vládu.
Kolikrát už jsme to zažili: pád Klausovy vlády v roce 1997, pád Topolánkovy vlády. Teď pád primátora. Buďme na to hrdí, v sebezničování jsme zase na prvním místě!
	Poučka druhá: koalice je u nás nejvýkonnější částí opozice. Jak pravicové opozici prospěli například Gross, Paroubek? Dnešní vláda je překonává, bez trestných bodů, z nichž má prospěch opozice, už nehne prstem ani v detailu. Opozice by na tom byla lépe, kdyby nedělala nic. Kolik příznivců muselo odradit žvanění nepřátel církevních restitucí u Ústavního soudu?
	Ta loď je bohužel i naše.
Mysleli jsme, lidi u kormidla, jednou ti, pak oni, budou loď někam řídit. Že ji rozvrtají, to jsme nečekali. Máme ale velkou naději, že je nepotopitelná jako Titanik.

O autorovi| Karel Steigerwald, komentátor MF DNESO autorovi| Karel Steigerwald, komentátor MF DNES

Majetek církví
30.5.2013    Mladá fronta DNES    str. 14    Názory
    Karel Steigerwald        
To už jsme opravdu zpátky v roce 1949? 

Zvlášť chucpe je postavení komunistických kritiků restitučního zákona. 
Jejich strana kradla, vraždila, mučila a jim dnes není trapné dupnout si a volat: Nevydáme ani píď! 

Kdo sledoval jednání Ústavního soudu, tomu šel mráz po zádech, nebo měl naopak radost: poválečné rudé roky jsou tu zase! Argumenty i výrazivo strany žalující jako by z těch let přilétly. Rétoři zamířili dokonce až k císaři Konstantinovi, jehož dary církvi by se asi měly dnes započítat nebo vrátit, k roku 1217, k Bílé hoře, k císaři Josefovi II., dokonce ke koncentračním táborům a k republice TGM. Stranou nezůstal ani mistr Hus. Husité řešili církevní majetek radikálně. Kdyby to dotáhli do konce, nebylo by dnes co konfiskovat či vracet. 
	U Ústavního soudu se z tisíciletých dějin Evropy vyzobávaly rozinky, jimiž chtěli odpůrci zákona podpořit svůj souhrnný pohled na církevní restituce: zákon o nich neplatí, protože je protilidový a vrací nás do minulosti. Jednou už jsme církvím všechno vzali, to je pokrok, tak si to už nekazme! 
	Restituční problém ve skutečnosti není složitý: komunisti ukradli církvím majetek, hodnostáře vraždili, zavírali, mučili nebo korumpovali. Složité je, jak to napravit. Spor o to ale neběží, běží politické divadlo, ve kterém koalice levicových sil a magorů chce utrhnout na voličstvu co nejvíc hlasů. Předpoklad (ne nesprávný) je, že široká obec voličů, cvičena Jiráskem, Nejedlým a českým pivním ateismem, má k církvi (církvím) vztah minimálně chladný. Restituce se interpretuje jednoduše: stát rozdává církvím, kněžím, prelátům a ostatním negativním deviantům miliardy. Devianti majetek prodají, probendí či použijí k dalším zlým cílům. 
	Projevy u Ústavního soudu se podobaly politickým výkladům ve Sněmovně. Jeden z žalobců řekl otřesnou větu: Restitucemi bude zničeno to, na čem stojí náš stát. Soud se neotřásl, asi už slyšel mnoho, a rétora nevyhodil ven. Náš stát má být postaven na krádežích, vraždách, mučení? Na ukradeném majetku? Možná je toto myšlení právě tím zdrojem, který občany inspiruje k tomu, že kradou rádi a bez zábran. 
	Opozice si s tímto aspektem církevních krádeží starost nedělá. Emoční hauzírník poslanec Zaorálek celého restitučního boje využije k politickému divadlu, dobře věda, že semínka demagogie, ustavičně plivaná, nějak vykvetou i u Soudu ústavního. 

Republika buranů 

Jistěže má církevní restituční zákon nedostatky, zákon bez nedostatků asi neexistuje. 
Vždy by byl někdo, kdo by věc viděl poněkud jinak. Ale o to v politickém boji u Ústavního soudu nejde. Jednomu jde o kariéru na vlně populismu, jinému o přiblížení k poválečné době komunistického étosu a třetímu jen o politickou mstu za domnělé křivdy na straně VV. Zaorálek bez špetky vkusu zaplete do svého projevu i vlastního tatínka, který se nedožil listopadu 1989. Podle Zaorálka je to křivda, kterou také nikdo nenapraví. Možná navrhne, že se výročí Listopadu posune někam zpět, k lepšímu datu. 
	Restituční zákon má i přednosti. Některé křivdy napraví. Je východiskem pro budoucnost, uleví státu i církvím. Stát je jednou přestane platit, ony jednou vypadnou z jeho područí, byť dnes už jen finančního. 
	Zvlášť chucpe je postavení komunistických kritiků restitučního zákona. Jejich strana kradla, vraždila, mučila a jim dnes není trapné dupnout si a volat: „Nevydáme ani píď!“ Celá aféra je truchlivé svědectví o úrovni české politiky. Ústavnímu soudu metají domněle významní politici do tváře argumenty emoční, lyrické, vymyšlené a nesmyslné. Jsou ve skutečnosti určené ulici, která v lavicích u soudu nesedí. Právnického neřekli mnoho. Co si má soud s císařem Konstantinem či s koncentračními tábory počít? 
	Opozice má jasně prohlásit: majetek církve jsme sebrali správně, s klérem zatočili správně! S nápravou nesouhlasíme. Tomu lze rozumět, to může být politika. To, co opozice předvádí, politika není. Odvahu na to, aby přiznala nahlas své postoje, nemá. Pracuje slizce, jak úhoř šmejdí mezi paragrafy a dějinnými událostmi, má dokonce starost i o neschopné církve, které si s majetkem neporadí (komunisti si s ním poradili - víme jak), případně ho prohýří s darebáky. 
	Čím to připomíná rok 1949 a léta před ním? Tím, jak se politické cíle spojují s nejnižší úrovní českého voličstva. S pudy, se závistí, s primitivním hněvem laciných hospod. 
To všechno se halí do „našeho lidu“ a „našich nepřátel“. A také se to obléká do právnického kabátu „spravedlnosti“, která je „pro náš lid“. 
	Za ideologickým nátěrem se rýsuje čertovo kopyto české politiky: budujeme republiku buranů, jen když nám ti burani umožní vylézt nahoru. Marné je prezidentovo volání po profesionálech. Sám jím není. V politice platí všechny prostředky. Jenže cíl, jak věděl už Sartre, je cesta k cíli. Prostředky formují cíl. Ten tyátr u Ústavního soudu, to je cíl. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

O jídelníčku, nápojích a soli pana prezidenta Zemana
28.5.2013    Mladá fronta DNES    str. 13    Názory
    Karel Steigerwald        
Prezident republiky se v neděli pochlubil, když pil vodu, že nemá ochutnávače. Je to odvážné, ale nebezpečné. Kdejaký negativní póvl by mu mohl do jídla leccos nastrouhat. Prezident se v tomto nemůže rozhodovat sám, i když byl přímo zvolen. Jeho zdraví mu nepatří, je to zdraví nás všech. 
	Krom ochutnávače by měl mít i dietní sestru či bratra. Máme zprávy, že preferuje česká masitá jídla a uzenářské výrobky. Na to by mohlo naše společné zdraví doplatit. Špatný cholesterol. Cévy, mozek, nohy... však víte. 
Svědkové říkají, že uzeniny pojídá hlava státu i nazelenalé, aniž by jí uškodily. Klidně si je posolí polskou technickou solí, neublíží mu nic. Zatím. Jednoho dne mohou ty plísně hlavu státu opanovat, ať už je otužilá, jak chce. V tomto směru Evropská unie zaspala. Směrnice o stravování hlav států by byla namístě. Kdejaký prezident jí tučná jídla. Náš mívá hlad a žízeň jako obyčejný občan. Na koho má žízeň, ví každý. A hladový je po velkých událostech. Ruší burzy, kope průplavy k moři. Může to být důsledek stravy. Něco sní bez ochutnávače a hned sakruje na neschopnou českou burzu. Po tučném jídle kritizuje i minulost. Po válce se mohly popravit tři miliony Němců z pohraničí, říká z přejedení. 
	Každá prezidentova cesta přinese do jídelníčku něco nového. Z Polska silniční sůl. Ale nepřeceňuje ji. Průmysl je víc, pravil. Je to velký prezident. Okolí by jej chtělo umordovat tlačenkami, presbuřty a ovary. Měli bychom se za jídelníček hlavy státu postavit – s dietáři v čele. Hodil by se i ochutnávač nápojů. Něco jako pitný cenzor. Každý ví proč. A až půjdete s prezidentem na večeři, vezměte si vlastní slánku. Nemáte jeho odolnost. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Zeman šel do Canossy. Bravo
23.5.2013    Mladá fronta DNES    str. 14    Názory
    Karel Steigerwald        
Prezident republiky překvapil. 
Předvedl veřejnosti inteligentní mix pokory a pýchy, cestu do Canossy, ovšem s dodatkem. 
Zvolil správné východisko z prekérní situace, do níž se sám zamotal, a ještě to východisko jako zručný politik obrátil ve svůj prospěch. Na jmenování prostopášníka profesorem kývl. To je ta cesta do Canossy. Jako efektní dodatek přidal návrh zákonodárcům: prezidentovu nejasnou pravomoc jmenovat profesory (a co rektoři?) zrušit. A aby nezůstala koza a zelí na jedné bárce, jak praví moudrá hádanka, dekret docentu Putnovi předá ministr školství. Putna bude mít titul, prezident svou pravdu. 
	Poučení: do hradu Canossa přišel za papežem císař Jindřich IV. v lednu 1077, když přecenil svou moc v boji o dosazování církevních hodnostářů do křesel. 
Papež Řehož VII. ho exkomunikoval, císař byl nucen u bran Canossy dva dny klečet. Bylo to pokoření pochopitelně jen dočasné, později se boj zase rozhořel. Měl význam i pro nás zajímavý – jeho výsledkem bylo po mnoha peripetiích oddělení církve od státu. A z tohoto rozštěpení, z této škvíry v absolutnu se dlouho a komplikovaně rodil evropský ideál svobodných občanů ve svobodném státě, myšlenka původně neslušná. Kde král a církev jedno jsou, je zle, viz ruští carové, majitelé církve i lidí. To je určité poučení z naší maličké války o investituru profesorů. I my jsme v posledních dnech svedli minizápas o podobu občanské svobody. Jeden z četných minizápasů o maličkosti, jejichž řetězec vytváří trvanlivost a rozkvět té svobody. 
	Canossa dopadla prezidentovi dobře. Nebyl by to však on, aby si to sám nezkazil. Zdůraznil, že podpis přímo voleného prezidenta má větší váhu než podpis obyčejných prezidentů. 
Není to pravda, váhu dává podpisu ústava a zákony, nikoliv počet hlasů či způsob volby. Je i váha neformální, tu dává sama sobě osobnost prezidenta. A nemusel se tvářit, že středověký rys jmenování profesorů objevil on. 
	Formálně bojoval o to, aby nestoudník nemohl být profesorem. My jsme bojovali za to, aby nestoudník profesorem být mohl. Prezidenta pohoršovaly činy a skopičiny kandidáta. Nás pohoršovalo zmenšení svobody. Pro svobodu je vždy zajímavější nestoudník než mravokárce. 
Svoboda se nikdy nezmenšuje hned a radikálně: Šup do basy, prevítové! Svoboda se zmenšuje pomocí moralizování, odsuzování nemravu, kádrování neslušného chování. Cílem této bigotnosti není chování slušné, nýbrž nesvoboda. 
	I prezident to dobře ví: k neslušnosti nemá sám daleko, rád ji použije pro efekt, jako výraz hněvu nebo svérázného humoru. Jeho póvl, hnůj, idioti a jiné jazykolamy nezůstávají za provokativní Putnovou cedulí pozadu. Leckdo by je mohl považovat za slova prezidenta republiky nehodná. 
	Ostatně – koho Putna provokoval? Bátoru, který provokoval Putnu. Že prezidentovi ušel zjev Bátory, extrémního černooděnce, je povážlivé – před ním varovat by bylo na místě, když už se má varovat. 
Tak se vyhrál maličký zápas a ani prezident neodešel poražený. Shrábl určité množství kladných bodů, může zas párkrát nadat někomu do idiotů, než je promarní. My si zapamatujeme: starat se o svobodu se vyplácí. Občanům to dává sebevědomí. 
Brzy ho budou dost potřebovat. 

O autorovi| Haiku Karla Steigerwalda komentátora MF DNES
Foto popis| O autorovi| Haiku Karla Steigerwalda komentátora MF DNES
Foto popis|

Mrav a nemrav
22.5.2013    Mladá fronta DNES    str. 10    Názory
    Karel Steigerwald        
Dejme si na prezidenta pozor. Rozjíždí to plošně 
Prezidentovo bojovné kolíkování mocenského území srazí vysoké školy v jednotný šik bránící akademické svobody. Ochabnou kritické hlasy, že ty svobody slouží nejen vědě, ale v nemalé míře i ke krytí vysokoškolské mizerie. 

Pan Putna je patrně nejznámější profesorský kandidát. Zasloužil se o to pan prezident, který svým prapodivným rozhodnutím profesuru Putnovi nedat rozpoutal neočekávaně velký vichr. Myslel si asi, zakejhají a ztichnou, což je obvyklý postup českých skandálů. 
	Dnes má prezident už jediné slušné východisko, asi právně obtížné: že mu zastaralou pravomoc jmenovat akademické činitele (včetně rektorů) parlament rychle odebere. Možné to je, nejde o ústavní pravomoc, nýbrž o běžný vysokoškolský zákon. A pokud to parlament nestihne včas, může prezident pomocí nějaké elegantní virózy to jmenování šikovně v čase rozpustit. Že některý prezident využije vysokoškolský zákon buď k potrestání politického kritika, nebo (což je ještě horší) k pasování sebe sama na morálního arbitra republiky, to zákonodárce nenapadlo. Prezident tuto možnost bystře odhalil a využil, bohužel už méně bystře. Zákonodárce myslel, že tím jmenováním bude reputace vysokoškolského studia povýšena, případně důstojně usazena tam, kde být má. Prezident udělal pravý opak: rozhodnutím akademických funkcionářů pohrdl a nasadil místo nich sebe jako autoritu nejvyšší. 

Kam až zajde? 

Vyvolal vřavu na všech stranách. Je to pochopitelné, a dokonce chvályhodné. Do moderní demokracie (je to kvítek křehký a je třeba se o něj ustavičně obávat) se takové autoritativní chování nehodí. Divné je, že to prezidenta nenapadlo. Je to provozní zkouška demokratického myšlení: Klaus v ní obstál, když jmenoval profesory, kteří mu nebyli po chuti. Pokrčil čelem, zavrtěl se, zvedl prst, ale kompetenci si nepřisvojil. Věděl: já pán, univerzita pán. Říká se tomu průzkum bojem: menší oddíl vyrazí na zteč a generalita pozoruje, co se děje u nepřítele. Odkud střílí, kam couvá, odkud se hrnou posily. Je to Zemanova taktika. Ohmatává už třetí měsíc českou politickou scénu, jejíž základní vlastností je rozloženost, zmatení, chaos. To je pro boj dobrý terén. Zákony nikdy nejsou napsány tak jasně a totálně, aby neumožňovaly dost odlišné výklady. Prezident není první, kdo svůj výklad prosazuje, je ale první, kdo to rozjel celoplošně. Hospodářstvím počínaje, přes zahraniční politiku až po toho nešťastného Putnu. 

Panslovanský ideál Hradu 

Kdo psal nový volební zákon, v němž prezidenta volí všechen lid, měl to vědět: prezident zvolený tím veškerým lidem se bude cítit silnější než celá vláda i s parlamentem. 
Řekne: Mám nejvíc hlasů, kdo jich má víc? 
Logické by bylo, aby takový prezident řídil exekutivu. Zeman je osobnost mocná, že s nějakým věncobraním nevystačí, mělo být jasné každému. Je nyní v prvním stadiu moci: kam až ta moc bude sahat? 
	Bouří se vysoké školy, studenti, učitelé i veřejnost. Je důležité včas prezidentovi ukázat, kam jeho moc sahá a jaký je její obsah. Bez dohledu může tento sebevědomý muž zbloudit do sfér, kde by ani on původně nechtěl být (nebo naopak chtěl, kdo ví?). Třeba by začal posuzovat, jestli ten či onen molekulární biolog má být profesorem, když holduje vínu a šklebil se, když hráli hymnu. 
	Vzpoura bude limitovaná: honor z Hradu je lákavý obřad, mnozí docenti se ho nevzdají. Do Čechů je vryto, že Hrad je něco nadoblačného, snad až z panslovanského nebe. Dostat tam dekret je mimořádné svěcení i pro muže vědy. Jeden docent už to řekl jasně: Neznám názory pana prezidenta, neznám pana Putnu, půjdu tam a převezmu si diplom. Profesor, který nezná, neví a nemá názor, měl by raději zůstat doma. Odvážnější diplom neodmítnou. Českým stylem „jakorebelové“ se hodí marod, ať jim listinu pošlou domů. 
	Existuje onačejší vysokoškolské téma, než je drsný Putna v průvodu. Je to chabá kvalita, přiboudlost, provinční bratříčkování a zaostalost, jak často slýcháme od kritiků vysokých škol. Je to téma důležité. Prezidentovo bojovné kolíkování mocenského území srazí vysoké školy v jednotný protiprezidentský šik bránící akademické svobody. Ochabnou kritické hlasy, že ty svobody slouží nejen svobodě bádání a učení, ale v nemalé míře i ke krytí vysokoškolské mizerie. 
	Bránit mrav je vždy ošidné. Jaké byly poměry na akademické půdě, ilustruje lipská disputace dr. Luthera s dr. Eckem v roce 1519. Luther byl pijan, dost výřečný a vtipný. To by pana prezidenta jistě zaujalo. Do disputace nasadil silný bonmot. Místo doktor Johannes Eck oslovoval kolegu Johannes Dr. Eck, čili Dreck, což znamená špínu, smetí, hovadinu nebo ještě něco horšího. Oba byli teologové, doktoři, prezident Zeman by jim asi tituly odebral, byť bonmoty má také rád. Ale staré časy nebyly tak háklivé. Pěkné by bylo, kdyby prezident zítra odvolal: Pardon, lidi, zmejlil jsem se, neměl jsem brejle. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Hradní přešlap
18.5.2013    Mladá fronta DNES    str. 10    Názory
    Karel Steigerwald        
Prezident není vrchním direktorem vysokých škol 

Pozorujte dál celý případ zamítnuté profesury Martina C. Putny. Je jen zdánlivě malicherný, má hluboký smysl: Kam až může demokratický prezident zajít? 
Jednoduše tam, kam mu to svobodná společnost dovolí. 

Prezident republiky nebude jmenovat literárního vědce M. C. Putnu profesorem. Důvod nesdělí, protože nechce Putnu ponížit. Chce-li se Putna ponížit sám, ať se obrátí na soud. Zdá se, že je prezident nositelem nějakého strašného tajemství. A sebe pasoval na strážce vysokého školství i důstojnosti pana Putny. 
	Je to pozice vysoká, až nadoblačná. Prezidenta deseti milionů je jistě hodna. Problém je, že za celých dvacet let v politice Zemanovy úsudky i tvrzení často katastrofálně selhávaly. Rád lidi obviňoval i chválil, často omylem či z nedostatku informací, někdy s cílem, který byl každému jasný. Nenechal toho ani jako prezident. Prohlásil se za prezidenta dolních deseti milionů, čímž vynechal statisíce občanů. Předposledním katastrofálním výkonem je jeho soudní výpověď v případě privatizace dolů, kde spletl různá závažná fakta ať už naschvál, či bezděky. S vervou amatéra, jimiž tolik pohrdá, se vrhl na lumpárny se solárními panely. Církvi poradil, co s restitučními hodnotami. Odsoudil penzijní reformu, navrhl svou valorizaci důchodů. Nabídl se jako moderátor politického dialogu. Navrhl změnu volebního systému. To vše dohromady vytváří obraz prezidenta Všeuměla, jenž lidem dole, kteří si nevědí rady, pomáhá z vyšších sfér. Cílem té pomoci je zvyšování obliby hlavy státu, děj se co děj. 

Zemanovo samoděržaví? 

Kdo by se chtěl už teď polekat, řekl by, že prezident Zeman usiluje o jakýsi novodobý druh samovlády. Rozhodování o tom, kdo z tajných důvodů smí, či nesmí být profesorem na univerzitách České republiky, to není první vlaštovka, nýbrž jen nejčerstvější z hejna. I toto prezidentovo rozhodnutí v sobě obsahuje nadústavní prvek „tajemství“ i prvek ochrany univerzity i Putny před jakýmsi zlem. O šikanování Putny, který jeho prezidentskou kandidaturu kritizoval, asi nejde. Prezident je na tohle dost velkorysý, jde mu o to, že Putna se hodí jako další případ, v němž se prezidentova moudrost a péče o jeho lid zjeví v další kráse. Zahnání Putny od bran Univerzity Karlovy poslouží i dalšímu záměru: posílí se moc prezidenta, byť neformální. Kdo se mu bude příčit, narazí na jeho neviditelnou sílu. 

Hlava státu ráda boxuje 

Zažil to kdysi i novinář Brezina, kterého Zeman bez důkazů obvinil z úplatků. Dokonce když se Brezina bránil, Zeman spor vyhrával s absurdním argumentem, že to o Brezinově úplatkářství mu někdo řekl, takže on je nevinný. 
Než soudy zmohly Zemanovu sílu a rozhodly, že mluvil nepravdu (rozuměj: LHAL), proběhlo několik let a soudních stupňů. Čili na Zemana pozor, udeřit umí. Uvidíme, jaké další rány zasadí v případě Putny, který má prezident také předem prohraný. 
	Problém je v tom, že univerzity jsou samosprávné, lidově řečeno mají akademickou svobodu, která je k svobodnému učení i bádání potřeba, a o tom, kdo ponese akademickou hodnost, rozhodují samy. Prezident profesory jmenuje, aby jim dodal jakýsi prezidentský lesk, což v našem případě ani nemá žádný smysl. Zákon vůbec nepočítá s tím, že by profesory nejmenoval. Všechnu moc v tomto směru mají univerzity. 
	Ve většině starých demokracií žádný prezident či král profesory nejmenuje, jmenují je podle zákonných procedur svobodné univerzity. Ani z českého zákona nevyplývá, že by prezident měl nějakou vyšší naduniverzitní moc rozhodovat, kdo ano a kdo ne. V ústavách nových demokracií je jmenovací důstojnost prezidentů zachována čertví proč – snad proto, aby vznikaly skandály, jako je ten náš dnešní. 

Nejde o nic než o vyvolání aféry 

I kdyby na panu Putnovi lpěly nějaké hrozné skvrny, které zná jen prezident, nemohl by to být důvod k nejmenování. I to by byla věc univerzity, koho chce mít profesorem a koho ne. Jen univerzita by musela obhájit své rozhodnutí mít poskvrněného profesora, či vzniklý skandál s následky neobhájit. A kdyby (fantazírujeme) prezident znal takovou skvrnu, že o ní ani mluvit nechce, měl by zatelefonovat rektorovi a zeptat se: Opravdu toho pána chcete? Tak by proběhl případ bez aféry. Jenže prezident aféru chce. Řekneme to přímo, univerzity se na něj nebudou vytahovat, když si dupne, tak to platí. 
	Pozorujte dál celý případ, je jen zdánlivě malicherný, má hluboký smysl: Kam až může demokratický prezident zajít? Kam mu to svobodná společnost dovolí. 
	Ale možná má prezident skutečně vážný háklivý důvod. Třeba má nějaké zprávy (mylné), že je pan Putna alkoholikem a alkoholik stěží může unést důstojnost vysokoškolského profesora. V tom bych prezidenta chápal. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Dopis Johnovi. Ale kterému?
17.5.2013    Mladá fronta DNES    str. 10    Názory
    Karel Steigerwald        
V Haiku jsme zhlédli nový investigativní televizní pořad Bez cenzury. Padlo rozhodnutí napsat Johnovi. Ale kterému? Tomu exministrovi vnitra, expředsedovi VV a poslanci, nebo tomu nemilosrdnému a nepodplatitelnému novináři, který pořad moderuje? Po kratším sporu jsme si uvědomili, že jde vlastně o jednu osobu, která v sobě skloubila v plodné harmonii roli politika, stranického předáka a bývalého ministra vnitra s rolí nelítostného odhalovače politických ničemností. Radek John na straně jedné měl a má vliv na politiku své strany i Sněmovny, patří prostě do hejna aktivních politiků, a na straně druhé je předním investigativcem, hlídacím psem demokracie, nelítostným okem veřejnosti, jehož úkolem je dívat se politikům pod sukně i do kalhot, co zlého se tam peče, a případně zuřivě zaštěkat. V tomto smyslu je Radek John geniální sjednotitel ohně a vody. 
	Co mělo být v dopise? Především výše uvedené ocenění. John je průkopník, mnozí politici půjdou za ním a stanou se také novináři. Zájem by mohl projevit i prezident, vidí těm darebákům a amatérům do talíře, mohl by jako novinář jít příkladem. Chválit se umí, povyšovat nad jiné také. A nevyužil ještě celou zásobu bonmotů, která pramení z velké vzdělanosti a mimořádné osobnosti. Nastat mohou zlaté časy pravdy – předseda vlády by měl v TV Hluk pořad Zásah skalpelem, ministr financí ho napodobí v TV Kvák pořadem Koniáš bez roucha a ministr vnitra desetiminutovkou Klepeta zaklapla. Budou to všechno cenné materiály, protože kdo ví lépe, co zlého politik chystá, než politik sám? Za objev splynutí politického ohně a vody bychom Johna navrhli na cenu, kterou by si mohl udělit sám, protože nejlépe ví, co dobrého to splynutí přináší. 
	Chtěli jsme také přispět některými investigativními náměty, k nimž má John blízko, ale zatím je nechává ladem. Asi neví, jak na to. My to víme. Směle, tvrdě, bez cenzury. 
	Mohl by odhalit, jak to bylo s projevem mecenáše Bárty, který chtěl kdysi s bratrovou firmou ABL proniknout do vládní moci a tak řídit stát ve prospěch ABL. Je to zajímavý námět, svým způsobem zavání protiústavním spiknutím. A to by si investigativec neměl nechat ujít. 
Spolčení proti státu neleží na chodníku, je to vzácné koření. Doposud zanikalo v štěbetu nevinné slečny Kočí, královny odposlechů, a Škárky, smolného nevinného korupčníka. Pro Johna by bylo hračkou rozplést ty staré anekdoty. Sedával poblíž těch dějů jako ministr vnitra i předseda strany. Na takových židlích se ledacos prokecne, co se do pořadu Bez cenzury hodí. 
	Ale John by mohl jít ještě dál. Nasadit svůj novinářský čenich na stopu jménem Ora Print nebo třeba na stopu Lesy ČR. Tam by se mohl zaskvět v celé své dokonalosti. Vše by odhalil, záhad je tam dost. Na konci by přišla třešnička na žurnalistickém dortu. Novinář John by mohl chytit politika Johna. To se zatím žádnému novináři nepodařilo, lapit sám sebe. Jak by toto galačíslo investigativní novinařiny vypadalo v praxi? Nasadil by John klepeta Johnovi? Udělal by neúplatný novinář John rozhovor s lapeným politikem Johnem? 
	Věc má ale mouchy. Pokud by John Johna neodhalil, protože je John nevinný, ztratil by jeho pořad důvěryhodnost. A to nechceme. Proto jsme dopis Johnovi nenapsali. 

O autorovi| Haiku Karla Steigerwalda komentátora MF DNESO autorovi| Haiku Karla Steigerwalda komentátora MF DNES

Katedrála ani církvi neuteče
16.5.2013    Mladá fronta DNES    str. 15    Názory
    Karel Steigerwald        
Kardinál Vlk vytáhl do boje za otevření nekonečného sporu, čí je katedrála? Není to dlouho, co primas Duka a prezident Klaus spory ukončili rozumnou a praktickou dohodou o společné správě katedrály. Vlk opět otevírá nekonečnou paletu právních, teologických i politických výkladů, které umožňují jediné: nekonečnost sporu o nic. Katedrála nikam neodejde, nikdo ji neprodá ani nezboří. Její vlastnictví nemusí nikoho pálit, pálit mohou jen otázky: kdo ji spravuje, jaký má provozní řád, kdo provoz a opravy platí atd. To už vyřešeno ve shodě bylo. A katedrála funguje bez problémů. 
	Proč se Vlk znovu do věci pouští, je nejasné. Leda by chtěl ještě snížit už tak chabou oblibu církve. Nebo že by cílil přímo na primase Duku? Ale proč?

Spánek je politický nástroj
10.5.2013    Mladá fronta DNES    str. 10    Názory
    Karel Steigerwald        
Haiku Karla Steigerwalda komentátora MF DNES 

Prezident mluví, ministr zahraničí spí. Nadšeni jsou všichni. Jedni si říkají, ten ministr mu to nandal! Druzí jásají: Ta pravice nepromarní jedinou příležitost, jak si zas o chlup snížit oblibu u voličů. 
	Pravdu mají obě strany. Spánek je velmi důležitý politický nástroj. Jen nepozorní lidé se rozčilují, jeden mluví, druhý spí, co je to prý za pořádek! Rozčilení není na místě, spát by měli oba. Zaškrtněte si v prezidentově projevu pasáže, které měl prospat. Sami víte, které to jsou. Oč by byl jeho projev prokládaný spánkem lepší. Spát však mohla celá Sněmovna. Bylo by v sále ticho, jen chrápání, jinak klid a mír, žádné zbytečné hloupé řeči, žádné lhaní a vychloubání. Mnoho neužitečného by Sněmovna zaspala. Zaorálek křičí, Sněmovna spí. Tak usne taky. Občas se probudí a vykřikne: Nesouhlasím. A spí dál. 
	V politice lehce najdete spoustu míst, kdy se mělo raději spát. Ale politici se stydí. Spát na veřejnosti se neschvaluje, je to škoda. Tak se píší zákony, hlasuje se a dopadá to, víme jak... 
Kdo spí, má sny. 
	Zaorálkovi se zdá, že je ministrem zahraničí. Vyhlašuje válku Spojeným státům, na ministerstvu přestavuje nábytek. Dá vymalovat schody a přijme kapitulaci USA. Telefonuje Putinovi: Jsi žabař. Pak se probudí do studené reality. Ministrem zahraničí není, tak zase usne. Na Hradě spí prezident. Zdá se mu, že dole pod ním se krčí deset milionů idiotů. Cítí z toho nesmírnou únavu, vládnout tolika amatérům. 
Udřený se probudí, zabolí ho palec, tak klopýtne a spolkne maličkého panáčka ohnivé vody. Z úst vyšlehne mu oheň. 
	Přichází zpráva, že zaspala vláda. Zaplať bůh, jaké zas karty by vydala? Spí i opozice. Nespat, už by hořelo sídlo vlády. Spí i soudy, jen díky tomu je tolik lidí na svobodě. Kdyby se u soudu probudili, kam ty zavřené zavřít? Na stadiony? 
	Velký spánek se chystá na dálnici. 
Opravovat se bude tak dlouho, kolik jinde potřebují na novou dálnici i s mosty a tunely. Znáte to: rozhrabaná vozovka, vzadu dva nakládají cement na kárku, vpředu spí v boudě hlídač. Vítr zvedá mraky prachu, ten leccos zakryje. 
	Politici prospí průměrně třetinu života. Napáchají toho logicky o třetinu méně, než kdyby nespali. Ještě lepší číslo by měli, kdyby spali víc, dvě třetiny, osmdesát procent. Někdy zaspí i voliči. K urnám jdou rozespalí, to mnoho vysvětluje. Hmatají vedle, jako slepci. Volební komise by mohly vyprávět, co všechno našly v té bedně. 
Kdo zaspí pořádně, k volbám nejde vůbec. 
	Jediný, kdo nikdy nespí, je čert. Je příkladem nesmyslné aktivity, horečnaté pracovitosti, chvatu a vynalézavosti. My spíme, kašlem na všechno, ono se to nějak udělá. Jak je krásný pohled na ministra zahraničí, an spí. Kol úst se mu rýsuje jemný úsměv moudrosti. Co by nespal, zahraniční politika neuteče a projevy prezidentů tu budou každý rok. Kdo mu řekne, dáváte další kartu opozici, tomu odpoví: No a, však oni tu nebudou věčně. Jednou to zas prohrají. Přece kvůli tomu nebudu spát doma. 
	Doma spí opoziční Sobotka. 
Dělá to naschvál, je mazaný. Chválí se, já nespím, sečtu vám to všem. Říká, že ve Sněmovně se nevyspí, křičí tam Zaorálek. 
Někteří politici spí pořád, ale vypadají, jako by byli vzhůru. Dejte jim otázku, pokyvují hlavou, hledí do dálky. Myslíte si, oni tam něco vidí, ale mýlíte se, jen spí. 

Foto popis| Foto popis|

Nový pan prezident nás postrašil
7.5.2013    Mladá fronta DNES    str. 15    Názory
    Karel Steigerwald        
Pan prezident Miloš Zeman, po vzoru svých velkých předchůdců, nás chtěl postrašit, varovat a vypeskovat. 
Využil k tomu vzpomínky na Pražské povstání z května 1945, jehož hlubinnou příčinu viděl v narůstajícím ponížení národa a ztrátě důstojnosti vyvolané tím, že se lidé v protektorátě nemohli svobodně vyjadřovat, nemohli svobodně volit a byli manipulováni. Dnes je to podobné, mínil prezident. Obává se proto nového Pražského povstání. 
	Peskovat a strašit patří k dobrému tónu českých prezidentů. Vedle pověstných položených věnců je to další důležitý politický nástroj. Ale srovnáním dnešní doby s protektorátem to pan prezident přece jen přehnal. 
Mohl by někoho inspirovat k nesmyslné úvaze, že on sám je tedy něco jako Hácha. Taková zveličená a nafouklá přirovnání mohou také politický čich národa a prezidentská varování oslabovat. Až opravdu někdy bude na obzoru něco jako protektorát a pan prezident předtím bude varovat, lidé si řeknou, však už to říkal tenkrát. A nezpozorní. Na příslovečné výkřiky pasáčka ovcí „vlk, vlk“ by měli být naši prezidenti opatrní. 
	Lidé na důstojnosti ohrožováni jsou, taktéž jsou ponižováni. Někteří. Jiní ne. Také je k vzteku, že někde vyrůstají zbohatlíci bez práce. Jiní zbohatlíci však vyrůstají s prací. 
Nacistické okupaci se to příliš nepodobá. 
Není také pravděpodobné, že by to mohl být důvod k novému Pražskému povstání. To jen pan prezident lidi popichuje a přilévá do tradičního českého ohně nenávisti k zámožným lidem. Zlomyslného člověka by napadlo, jak se on, sám prezident republiky, vypořádal se svým oblíbencem Stanislavem Grossem, který se mu na potvoru za pár týdnů vyvinul právě v stomilionového zbohatlíka, až by se z toho jeden vzteknul. 
	Co se povstání Pražanů týče, prezident přehlédl důležitou okolnost: vztek nevztek, vojska Spojenců už byla blízko. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Lov na pachatele
6.5.2013    Mladá fronta DNES    str. 08    Názory
    Karel Steigerwald        
Amnestie začíná připomínat detektivní partii 

Padají různá jména v různých kombinacích. Lov na skutečného autora amnestie nabírá rychlost. Do týdne se to zázračné jméno dozvíme. A co bude pak? Přirozeně nic. Je to poněkud bizarní komedie, jejíž smysl vidí snad jen právnička Marvanová, která věří, že „autor“ amnestie byl veden padouchy a podstrčil prezidentu Klausovi text, na němž padouši vydělali. Je to teorie krkolomná, bez opor či náznaků. 
	Amnestii podepsal prezident podle zákona, hlásí se k tomu a říká, že by tak učinil opět, protože k tomu má své důvody. Amnestie na veřejnosti propadla, nelíbila se, prezidentu Klausovi vynesla obrovskou kritiku a ztrátu mnoha politických bodů. Klaus se ovšem nevykrucuje, k autorství i odpovědnosti se hlásí. To je postoj v naší alibistické společnosti vzácný. 
	Hledat „autora“, když autor je jasný, je dost nepochopitelné. Je přece jasné, že prezident se mohl (či nemusel) radit s tím či jiným člověkem, mohl klást jednotlivé dotazy všelijakým osobnostem a osobám, mohl třeba i požádat někoho, aby mu cvičně nějakou amnestii či jejího ducha sepsal, nebo se mohl neradit a všechno si udělat sám. Nic z toho však z nikoho žádného autora nedělá, tím je výhradně a jen a jen prezident republiky. Nikdo jiný takovou pravomoc nemá. 
	Jako poslední v komedii vystoupil právník Hasenkopf, kterého kancléř prezidenta Zemana Vratislav Mynář označil za autora a který zná jméno autora ještě autorovatějšího – do týdne se ho dozvíme všichni. Spíše než po kouskách Hasenkopfem rozpouštěné „tajemství“ však zaujal dojem, že pan právník leze na to slavné politické pódium, kde si každý může odtančit pár minut své slávy. 
To je bohužel u nás častý jev, kolik už minutových osobností na tom pódiu bylo, zavrtělo se tam a zmizelo, jak se zjevilo! Zalistujte politickou pamětí a vybaví se vám tucty bezvýznamných politických přitočílků, jejichž seznam připomíná galerii mihotavých jepic v časopise Kec nebo Žvást. 
	Autorů amnestie může veřejný prostor vygenerovat řadu. K čemu to však je, když se k autorství hlásí jediný možný autor, prezident Klaus? Zajímavější by možná byla otázka, proč prezidenta v jeho blízkém okolí nikdo neupozornil na možné „zplodiny“ té amnestie a na její neblahý politický dopad. Podezíravý člověk by řekl, chtěli v tom prezidenta zkoupat, ale ani to neodpovídá skutečnosti. Prezident za amnestií stojí a má k tomu své důvody. Ty veřejnost neakceptuje a v tom je celý problém. 
	Honička na autora má jediný smysl – udržet politický rendlík s tímto tématem co nejdéle na plotně. To se hodí třebas už zmíněné Haně Marvanové, která má svou líbivou teorii o tom, jak H-System řídil prezidenta Klause. Ta se možná dočká největšího zájmu veřejnosti, protože takové pohledy se veřejnosti líbí, ať už jsou z říše pohádek, či politických hrnců zapomenutých politiků. 

Proč a k čemu amnestie je 

Do týdne nám prezident Zeman řekne, kdo je autorem. Nebo to neřekne, pak to řekne pan Hasenkopf, padni komu padni. Bude to někdo z těch, kteří někomu něco poradili, napsali, doporučili vynechat to či přidat ono, nebo někdo zcela mimo proces tvoření té amnestie. 
	To poslední je nejvíc pravděpodobné, protože označený autor to asi popře, což bude sice pravda, ale marně. Jeho jméno začne skotačit na tom politickém pódiu stejně pitoreskně, jako tam teď už skotačí jména právníka Hasenkopfa. Člověku až zatrne, jaké nicotnosti se stávají velkými politickými tématy v zemi, která je právě teď (jinými) velkými politickými tématy zmítána a ohrožována. 
Amnestie nebyla dobrá, je pryč. Prezident ukončil své volební období (řeknu jemně), nepříliš elegantně. K ocenění je leda důslednost, s níž na své amnestii trvá. 
	Aféra by místo hledání autorů mohla přinést cennější výsledek, například hlubší zvážení, proč amnestie je a jaký přináší užitek. Propuštění její dobrodiní neocení a nepolepší se. To ukazují všechny amnestie. Veřejnost amnestie rozčilují. Proč mají darebáci vylézt z kriminálu, není nikomu jasné. Žádné výročí republiky to neozdobí, protože amnestii provázejí vždy hádky, spory, dohady i nechutné kombinace. 
	Co je tedy výsledkem amnestií, neumí říci asi nikdo. Pokud za výsledek nepovažujeme právě ty hádky, dohady a kombinace. Spíš než nějaké dobrodiní připomínají amnestie politické koření, z něhož se nic pořádného a užitečného uvařit nedá. Prezident Zeman se sympaticky chlubil, že on žádné amnestie vyhlašovat nebude. Dlouho mu to nevydrží, amnestie tu jsou a tlaku podlehne i tento svérázný prezident. 
	Tak se do týdne dozvíme výsledek napínavého pátrání. K ničemu však nebude. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Foglová podala demisi. S pláčem
3.5.2013    Mladá fronta DNES    str. 10    Názory
    Karla Steigerwalda        
V Haiku vypukla panika. Nejprve se k nám dostavila ředitelka Ústavu pro studium totalitních režimů paní Foglová. S pláčem oznámila, že se vzdává místa ředitelky, protože na to místo nemá kvalifikaci a tematice vůbec nerozumí, a protože opisovala z cizí práce, kterou vydávala za svou. Nechce prý už býti loutkou, od jejíchž paciček se táhnou nitky do neznáma. Přála by si, aby její nástupce věnoval energii ústavu především zločinům komunismu, protože zločiny nacismu jsou již dobře známé a prostudované. Řekla, že by bylo velkou hanbou, aby tak ctihodný úřad řídila osoba, která se neštítí plagiátorství. „To bychom toho z období nesvobody naštudovali, kdybych já zůstala v čele,“ řekla statečně. 
	Vzápětí jako vítr přiletěl Lubomír Zaorálek. Zamítl všechny falešné teorie o tom, že po příštích volbách skončí hysterický i klidný antikomunismus. Řekl, že antikomunismus je potřebný zejména pro sociální demokracii, která má s komunismem tak neblahé zkušenosti a často mu skáče na lep. „Ukradli nám Marxe a zavraždili Laušmana,“ řekl odvážně. Navrhl, aby ústav konečně vědecky porovnal komunismus a nacismus, aby už jednou provždy bylo vědecky jasné, čím se různily a co měly společného v teorii a praxi. 
	Od Vojtěcha Filipa jsme vzápětí dostali mail, v němž žádal, aby ústav pořádně prostudoval vrahounskou roli Klementa Gottwalda, zejména s přihlédnutím k tomu, jak cynicky dával věšet své kamarády. Navrhoval také, aby se zjistilo pořádně, proč Grebeníček udával na vojně, když byl mladý. Prý by měl kvůli tomu KSČM opustit. 
	Nechápali jsme, proč se všichni obracejí na nás. Asi si chtějí poplakat nebo se dostat do Haiku, pomysleli jsme si, ale to už zvonil kurýr s přípisem Grebeníčka. Asi už víte, co chtěl. Prošetřit činnost udavače Filipa Falmera. Jak prý je možné, že ho kryl soud, když jeho, Grebeníčka, žádný soud nekryl. Filip prý nemůže být předsedou KSČM, když má staré praktiky udávat lidi. Ostatně větším ničemou než Gottwald byl prý sám Slánský, jenž ty mlejny roztočil. 
	Zamkli jsme se. Kdo ještě přijde? A proč za námi? Advokát nám poradil, abychom psali: údajný udavač, takzvaný vrahoun Gottwald, domnělý ničema, soudem očištěný udavač Filip. Jinak prý hrozí, že strávíme u soudů a pak v kriminále pár let. Ale ani to prý nemáme říkat nahlas. 
	Pak jsme se probudili. S úlevou jsme zjistili, že k nám nikdo nepřišel. Paní Foglová dál vědecky řídí Ústav pro studium totalitních režimů. 
Má hned zkraje pěkný vědecký úkol: je potřeba nejprve definovat, co to je totalitní, co to je polototalitní a totalitní zdánlivě. To je práce na mnoho let. Až bude dokončena, může se rozjet hloubkový výzkum na téma, jak jeden typ totalitního či polototalitního systému plynule přechází do systému polodemokratického, aniž by ztrácel pozitivní prvky totality, které demokratický systém tvořivě oplodňují. 
Pan Zaorálek dál vyhlíží zánik hysterického antikomunismu a novodobých komunistů se nebojí, protože se změnili. Dnes už se staré časy nevrátí, protože to není možné. Vrátí se ale to pozitivní, co staré časy přinášely, jak to ukáže výzkum moderně přejmenovaného Ústavu pro studium pozitivních prvků totalitních režimů. 
	Oba předáci KSČM nebyli žádní udavači, nýbrž jen bezděční oznamovatelé. Orgánům říkali pravdu, tak ať se dnes nikdo nerozčiluje. Za pravdu bojují i dnes, o čemž se může každý přesvědčit. Ostatně z výzkumu ústavu brzy vyplyne, že Slánského dostaly na šibenici tytéž kruhy z USA, které sem nasadily mandelinku bramborovou. Jejich cílem bylo komunismus diskreditovat hmyzem i popravami. Teorii, že se Slánský popravil sám, je nutno odmítnout. Tímto směrem půjdou první vědecké kroky obrozeného ústavu národní fronty. 
Pokud se podaří jeho odideologizování. 

O autorovi| Haiku Karla Steigerwalda komentátora MF DNESO autorovi| Haiku Karla Steigerwalda komentátora MF DNES

Ústavní soud
26.4.2013    Mladá fronta DNES    str. 10    Názory
    Karel Steigerwald        
Zajímavé je jen to, jak moc se bude montovat do politiky 

Levice věští České republice velké změny. Jaké by byly, pokud by levice měla dost ústavních sil, o tom nemůže mít nikdo pochyby. Jakým tlakům by byl Ústavní soud vystaven a jak by jim dokázal odolávat, či naopak vyhovovat, ponechme příštím měsícům. 

Prezidentovi čtyři noví ústavní soudci prošli hladce. Ani nikdo nečekal, že by to tak nebylo. V létě dodá další, také projdou hladce. Časy sporů, kdy Klausovi neprošel žádný, jsou pryč. Problémy s Ústavním soudem, který se nejistě usadil na hraně mezi politikou a ústavním právem, trvají. 
	Prezident vybral jen jedno problematické jméno, které vyvolává rozruch. Jeho nositel byl v komunistické armádě prokurátorem. 
To se kritikům nezdá, čekají od soudce vyšší mravní integritu. Vojenský prokurátor byl představitelem „práva jako prodloužené pěsti dělnické třídy“, jak se chlubivě naparovali doboví agitátoři. Jeho úkolem bylo střežit vedoucí úlohu KSČ v armádě. Vzít tehdy takovou funkci znamenalo vyšší kádrové prověření a vyšší věrnost režimu, jakousi nadstandardní dávku loajality. V Senátu však tato kritika neplatí: bývalý prokurátor dostal jen o pár hlasů méně než ostatní, dočkal se od prezidenta oprávněné chvály za statečnost, s níž kdysi protestoval proti propuštění katarského neřestného prince do katarského bezpečí. Dočkal se i ocenění odborných znalostí a schopností. 

Hon na nacistické soudce 

Členství v KSČ právě zvolených členů Ústavního soudu nevadí už nikomu. Je jich v této sadě padesát procent, tedy dva. Odpůrců komunistického režimu je dvacet pět procent, tedy jeden. 
	V Československé socialistické republice byl oblíbený sport: vyhledávání nacistických soudců v soustavě soudnictví Spolkové republiky Německo. Našlo se jich dost, někteří se obhájili a udrželi, jiní se poroučeli. Komunisti si asi nikdy nemysleli, že se podobného sportu dočkají i oni, vyhledávání komunistické věrchušky zavrtané do státní správy dnešní demokratické republiky je častým, byť obvykle marným počínáním. Komunistů bylo hodně, některá povolání měli bezmála propachtovaná. Najít dnes kvalitního právníka nestraníka nemusí být snadné. 

Konec štvavého antikomunismu 

Ostatně hledání takových komunistů už končí, sám Zaorálek vyhlásil, že po příštích volbách něco takového, čemu říká štvavý antikomunismus, už nebude možné. Co tím vyjádřením myslel, nechává na naší fantazii. Je jisté, že politicky neutrální Ústavní soud čekají i po příštích volbách s „apolitičností“ problémy. 
Odstraňování „političnosti“ a dosazování „odbornosti“ v ústavu pro zkoumání komunistických zločinů je pro Zaorálka před očekávanou změnou poměrů zřejmě jen rozcvičkou. 
	Proti právnické odbornosti kandidátů nikdo námitky nevznáší. Naopak, kvality všech čtyř jsou vynášeny. Uvidíme, jak bude ta odbornost, o které se hezky mluví, odolávat politické palbě všedních dnů. 
	Prvnímu „grilování“ byli kandidáti vystaveni už při senátním slyšení. Někteří senátoři jim kladli výsostně politické dotazy, daleko za hranicí soudcovské neutrality. Názory na školné či poplatky ve zdravotnictví jsou výsostně politické. Jsou věcí politických zápasů ve vládě a v parlamentu. Senátoři by z nich kandidáty na ústavní soudce zkoušet neměli. Slibují si od toho asi jakýsi bianko závazek pro příští soudcovské rozhodování. 
	Sami senátoři, v drtivé většině za sociální demokracii, tak otevřeli hned zkraje hlavní problém, jímž Ústavní soud vzrušuje veřejnost – problém apolitičnosti, politické neutrality. 
	Některá rozhodnutí Ústavního soudu byla na hraně, ne-li za hranou těch vzletných slov. Někdy se proto Ústavnímu soudu posměšně říká, že je „třetí komorou parlamentu“. Rozpaky vyvolal i zákaz předčasných voleb – soud s předsedou Rychetským v roli ústavního soudce snahu o vypsání mimořádných voleb v roce 2009 zamítl. V roce 1998 stejný pokus o vyvolání předčasných voleb Rychetský v roli poslance ve Sněmovně odhlasoval. 
	Čemu senátoři při grilování soudců věnovali málo pozornosti, byly pojmy svoboda občanů, rovnost před zákonem, srozumitelnost zákonů, vymahatelnost práva. Jsou to oblasti, v nichž náš svět hapruje nejvíc a v nichž hraje soudní systém rozhodující roli. Každý den přináší nějakou kormutlivou událost, křivdu, ubližování státu občanům. Senátoři se zajímali hlavně o efektní politické otázky, především takové, které dnes hrají v zápase levice – pravice hlavní roli. Levice věští Česku velké změny. Jakým směrem by šly, pokud by levice měla dost ústavních sil, o tom nemůže mít nikdo pochyby. Jakým tlakům by byl Ústavní soud vystaven a jak by jim dokázal odolávat, či naopak vyhovovat, ponechme příštím měsícům. 
	Masakr kolem Ústavu pro studium totalitních režimů dává dost témat k obecnějšímu zamyšlení o české svobodě nejen ústavním soudcům. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Tester alkohol neměří, hledá bomby a demaskuje dvojníky
24.4.2013    Mladá fronta DNES    str. 10    Názory
    Karel Steigerwald        
Očima Karla Steigerwalda 

Policie nasadí na ochranu hlavy státu spektrometr Inda Ramana, který vyhledává neznámé látky. Jakmile to vešlo ve známost, veřejnost se vrhla na nejméně zajímavou stránku činnosti té záhadné roury či piksly na prověřování alkoholu. Ten zkontroluje i v uzavřené lahvi. Nikdo neví, proč se o to veřejnost tolik zajímá. Padají v té věci i všelijaké vtipy. Nejvyšším státním tajemstvím prý bude, kolik toho alkoholu přístroj za rok změří. Marně kancelář prezidenta republiky zdůrazňuje, že přístroj potřebuje ochranka kvůli bombám, bílým práškům a látkám neznámého původu. Lidé se zajímají hlavně o ten alkohol, třebaže se bude kontrolovat jen sekundárně. Primárně půjde o výbuchy, umělecké padělky a černou gumovou pryž, kterou přístroj odhaluje tím, že ji nepozná. 
	Hlavu státu je nutné chránit, o tom pochybují jen anarchisti. Šťastné však není, že ochutnávač nápojů byl nahrazen přístrojem, který se na Hrad už z památkových důvodů nehodí. Možná to byl požadavek Evropské unie, kterou znepokojila vysoká úmrtnost ochutnávačů nápojů v posledních letech. Ochutnávačství otrávených nápojů je v rozporu s Listinou lidských práv a množství ochutnávačů není nekonečné. Navíc žádný ochutnávač nenajde bombu před výbuchem. Zájem je i o cenu. Ta může být malá (u přístrojů, které nezměří nic), či desetimilionová (u přístrojů, které změří všechno). Ne každý zájemce stojí o to, aby mu všechno měřili nějakým indickým přístrojem. 
Nikdo nestojí o měření objemu plic, potence, indexu IQ, spermií či alkoholu v krvi. Z toho důvodu bude na Pražském hradě přístroj jen průměrný, asi za milion. Přitom ty nejlepší přístroje najdou i centra negativní deviace, kde se shlukují blbci, odhalují automaticky diletanty, pozitivně posvítí i na profesionály a další oblíbené skupiny obyvatelstva, což by prezidentu republiky mohlo být k užitku. Jejich nevýhodou je, že demaskují dvojníky. Bezpečně oddělí skutečné prezidenty od jejich nápodob. Stará praxe, že do nebezpečných situací se vysílá dvojník, tím padá. 
	Je sice správné, že takový přístroj na Pražském hradě bude, ale je to i riskantní. Při šíři jeho dovedností (alkohol, bomby, umělecké padělky, drogy) lze očekávat, že v brzké době předčí člověka. Tak dlouho si budeme s přístroji zahrávat, až se nám to nevyplatí. Nakonec nás vytlačí i z těch hradů, protože budou schopnější než my, kteří si schopností tolik vážíme. Někteří lidé říkají, že by to bylo jen dobře, jiní, že už ty umělé inteligence na hradech jsou. Kryjí je Ramanovy roury. 

O autorovi| komentátor MF DNES
Foto popis| O autorovi| komentátor MF DNES
Foto popis|

Další nepochopitelné dění
23.4.2013    Mladá fronta DNES    str. 08    Názory
    Karla Steigerwalda        
Haiku pokračuje ve studiu dějů, jimiž naše politika dělá čest Franzi Kafkovi, neb dbá, aby byla absurdní. Zkuste si převyprávět následující děj: zástupkyně Bradáčová v rozhlase utrousí stranou, že na ni šéf protikorupční policie Martinec vyrábí kauzu. Tato senzační zpráva se bleskově rozšíří. Martinec ji popře. Bradáčová prý nemůže mít žádný důkaz. Ministr spravedlnosti Blažek se Bradáčové zastal. Neřekl však, proč. Varoval před policejními praktikami padesátých let. 
Ale policejní prezident není přesvědčený o tom, že policie něco vyrobila. Čti: žádný důkaz neviděl. O podnět Bradáčové se přesto osobně zajímá a pokládá jej za velmi závažný. Překlad: nic se nestalo, ale je to mimořádně závažné. 
	Druhé jednání: Martinec rezignuje. 
Chce vytvořit prostor, aby mohla policie dále pokračovat v trendu, který veřejnost z jeho pohledu vnímá pozitivně. 
Neboli: pracoval jsem dobře, a proto odstupuji. Policejní prezident myslí, že tím odstoupením povýšil Martinec zájem policie nad svůj osobní a dal najevo, že důvěra je to nejdůležitější. 
	Ministr financí Miroslav Kalousek přivítal, že šéf protikorupční policie Tomáš Martinec končí. Je přesvědčen, že útvar pana Martince nikdy nepochopil zákony České republiky o majetku státu a oceňování majetku a konal absurdní závěry a rozhodnutí právě proto, že to nikdy nepochopil. Ve státní správě, myslí Kalousek, nikdo neumí odpovědnému člověku říci, co je správně a za co bude nebo nebude stíhán. 
	Ostatní výroky předních politiků přiletí vzápětí a dodají celému příběhu křídla ještě podivnější. Pointa děje je dvojí: odstoupil, protože pracoval dobře a upevnila se důvěra v policii. Jak to upevnění probíhá, je kafkovskou záhadou. Nikdo neví, co kdo na koho nachystal, kdo je záporný hráč, kdo klaďas. Nikdo dokonce neví, jestli se vůbec něco stalo. A komu vlastně. Dokonce většina figur ani neví, co se stát mělo, či co se nestalo. Děj přesto doklopýtal k rezignaci a chvále, třebaže k rezignaci patří kritika a příslib nápravy. Josef K. byl v Kafkově Procesu obžalován, nikdo, ani on nevěděl, z čeho a kdo ho žaluje. Na konci románu jej podříznou za městem. To poslední asi Martince nečeká, jinak je děj pěkný, kafkovský, nesrozumitelný, drásavě zkoumající absurditu moderní doby. Bezpečně zaručuje, že důvěra ve vysoké funkcionáře stoupat nebude. 
	My čtenáři, pardon voliči, se nikdy nedozvíme, kdo a proč dějem hýbal a jaký to mělo smysl. Musíme se spokojit s tím, že žádný. Že jde jen o Brownův pohyb, což je těkání molekul, když padne kapka inkoustu do vody. Ve vodě vidíte hemžení, jedny částečky tam, druhé jinam, rychlé je to podle teploty, ale smysl to nemá. Je to jen politicky nepolapitelné hemžení částeček. Pouhá pitomost černých částeček v průhledné kapalině, to by ještě bylo zlaté. Podezíraví lidé vidí víc – jde o tajné plány, jistá spiknutí, temné zájmy a dlouhé prsty ničemů. Divte se pak veřejnosti, že stále víc chápe politiku jako rejdiště dravců z temnot. 
Politici to nevědí. Opozice se bojí, že policie ztratí nezávislost. Premiér doufá, že se zlepší vztahy. Naše důvěra přesto stoupá: čeští vědci uveřejnili práce o optickém ovládání feromagnetických polovodičových nanosoučástek. To změní svět! Případ Martinec zůstane navždy nepochopitelný. 

O autorovi| Karla Steigerwalda, Haiku komentátora MF DNES
Foto popis| O autorovi| Karla Steigerwalda, Haiku komentátora MF DNES
Foto popis|

Pavel Zajíček, DG 307 a ČSSZ
19.4.2013    Mladá fronta DNES    str. 14    Názory
    Karla Steigerwalda        
Prodělal mozkovou mrtvici. Ta mu zkomplikovala beztak obtížnou životní situaci. Léta žil v emigraci, nepobírá proto ani minimální invalidní důchod. Žije v nedůstojných existenčních podmínkách, ze sporých honorářů za koncerty. Pomáhají mu přátelé. Citliví lidé organizují sbírku na úhradu jeho minimálních životních nákladů, nájmu a léků. 
	Je to jedna z nejvýraznějších postav českého undergroundu. V letech nejhnusnější normalizace byl jedním z mála světýlek svobody a odvahy v poušti duchů i těl. Byl spolu s Jirousem, Karáskem a Brabencem odsouzen a vězněn za hudbu. Komunisti tomu říkali výtržnictví. Či jak. Byl to jejich příspěvek k svobodě člověka: hudba jako trestný čin. Je básníkem, založil s Hlavsou skupinu DG 307. Jmenuje se Pavel Zajíček, kdo se nedovtípil. 
	Proti jeho osudu můžeme postavit stovky (asi i tisíce) osudů normalizačních postav, které udělaly kariéru v KSČ, u StB, u pohraničního vojska. Byli to kádrováci, politruci, dozorci v kriminálech, seděli v parlamentech, na výborech, měli pěkné fleky u komunistické vlády. O ty všechny se svobodný český stát postaral. Mají penze, invalidní renty a majetky ukradené v lepších časech. Na rozdíl od dnešních zlodějů se o ně nemusí třást. Vylézají z děr a hlásí se zase o místo na výsluní. Nemyslím ty miliony lidí, kteří komunistickou vládu nějak přežívali, tu lépe, tu hůře, myslím ty statisíce (nebo jen tisíce) těch přímých vykonavatelů komunistické moci: od politických vyžírků, kteří si hráli na zástupce lidu, přes udavače, kteří lidi strašili, či takzvané soudce až po estébáky a vojenské hulváty, kteří trýznili mladé lidi. Na ty všechny sociální síť pamatuje s pozorností a štědrostí až záviděníhodnou. Jejich škodlivé životy jsou obloženy úzkostnou péčí, jen aby nikdo neřekl: to se nová doba mstí té staré. 
	Nová doba se mstí sama sobě. Nezájem sociální sítě o životní podmínky velkého básníka jistě odpovídají platným předpisům i zákonům. Čemu neodpovídají, je obyčejné lidské cítění. Jeden občan se projevoval svobodně, je to velký umělec, komunisti ho zavřeli, vyhnali ho ze země do ciziny, takže dnes se do poměrů sociální péče nevejde. Druhý svobodu dusil, ničil spoluobčany, byl okupačním vyžírkou, takže se do poměrů sociální péče pěkně vejde. S tím se srovnat je nemožné. 
	Pavel Zajíček není sám. Čtenáře jistě napadne známý hudebník, umělec, má v novinách zastání. To je námitka pochopitelná, ano, má zastání. Nežádal o ně. Čtenář řekne, a co, umění často lidem spálí prsty. Anebo řekne se vzletem ministra Rašína: Za službu svobodě se neplatí. Třetí čtenář, praktik, řekne: Možná si básník ani nepožádal. Nevyplnil formulář, nemůže nic dostat. Možná je zatím jen malý invalida. Až víc ochoří, ČSSZ mu dá. 
	Básník nic nežádá. Jen u nás v Haiku vznikla debata o noblese států, o citlivosti a úctě k světýlkům, která cesty svobody ozařují. Řekli jsme si, že krásný stát by měl tykadlo, které by každého, kdo cesty k svobodě ozařoval, jednou našlo. 
Vždyť je to vzácné koření, být statečný, odporovat zlu. Stát by měl takové vlastnosti umět ctít. A měl by rozpoznat i ty, kterým umění spálilo ruce. 
	Říkali jsme si, že takový stát by byl pěkný. První vlaštovka toho státu, co jednou bude: citliví lidé vyšli básníkovi na pomoc. 

O autorovi| Karla Steigerwalda, komentátora MF DNESO autorovi| Karla Steigerwalda, komentátora MF DNES

Kdo má víc hlasů, nemá víc zákona a také víc neváží
16.4.2013    Mladá fronta DNES    str. 08    Názory
    Karel Steigerwald        
Kmoníček, prezidentův muž pro zahraničí, přišel s názorem, který skeptici očekávali: prezident je těžší váhová kategorie než členové vlády, protože byl zvolen větším počtem voličů než strany vládní koalice. Není to pravda, ústava nic takového nezná. Změnou způsobu volby prezidenta se na jeho postavení nezměnil ani milimetr. Pro lidi prezidentovy váhové kategorie je ale takový názor lákavý. Pro ostatní je to nebezpečná úvaha, která ohrožuje demokratický (ústavní) pořádek. Stahovat k sobě moc neformálním způsobem a zdůvodňovat to oblibou u voličů, to je první krok do pekel. Prezidentský systém nemáme. Prezident je nadále nad rámec ústavou popsaných pravomocí jen kladečem věnců a osobností, jejíž další moc smí mít jen povahu vlivu. 
	Kmoníček to buďto neví, nebo ví. Když to neví, měl by prezident zvážit jeho profesionální kvality. Když to ví, měl by ho prezident propustit. Není možné, aby státní úředníci vychvalovali mimoústavní koncentraci moci. Možná však prezidentovi není Kmoníčkova teorie nemilá. V tom případě by jej mohl upozornit jeho předchůdce, prezident Klaus. Je pro Zemana autoritou a sám ho doporučoval na Hrad. 
	Když ani to nestačí, může se Kmoníčkova teorie mezi příznivci prezidenta Zemana rozmáhat. Aplikovat se dá nejen na jmenování velvyslanců (při této příležitosti s ní Kmoníček vyšel ven), nýbrž na celou státní problematiku. Nikdo z politiků nemá víc hlasů než prezident. Čili je prezident nejvyšší a nejmocnější. Odpovídá lidu. Tolik hlasů jako prezident nemá ani sama ústava. Této jasné argumentaci se málokdo ubrání. Krok za krokem může tak jaksi po špičkách vzniknou nejprve jemné, později ostřejší samoděržaví, kde v čele je milovaný pán, který vládne, protože vyhrává všechna referenda na téma ano či ne. Z pouhého prezidentova pobytu na zasedání vlády může se lehce stát účast aktivnější, řízení vlády. 
A to už je problém stokrát vážnější než spor o jmenování velvyslanců. 
	Kmoníčkův omyl (či přání nahlas zjevené) spočívá v tom, že nerozlišuje význam volebních hlasů. 
Když má prezidentský kandidát hlasů nejvíc (třeba i sto procent) znamená to, že se smí stát prezidentem. 
Neznamená to, že mu vznikají nějaké jiné pravomoci (či povinnosti), které v ústavě nejsou. Platí to pro všechny volené funkce v republice. Mandát z voleb znamená právo dělat to, co dovoluje ústava a jiné zákony. Kmoníčkova teorie je samozřejmě malichernost. Nikdo ale neví, jde-li o první vlaštovku, nebo o zmrzlého skřivana. Stojí ale za to zpěv toho ptáka pečlivě hlídat. 

O autorovi| Karla Steigerwalda, Očima komentátora MF DNES
Foto popis| O autorovi| Karla Steigerwalda, Očima komentátora MF DNES
Foto popis|

Zaorálek a církev
15.4.2013    Mladá fronta DNES    str. 08    Názory
    Karel Steigerwald        
ČSSD vězí v myšlenkách 19. století. Může uspět 

Zaorálek se brání s intonací i argumenty konce devatenáctého století, kdy rozhněvaní muži Zaorálkova typu z církve vystupovali, zakládali organizace Volné myšlenky a trousili po kostelích smradlavé kuličky. 

Tak už je tu zas nová aférka, Zaorálek kontra primas Duka. Zaorálek chce vymetat hnusnou instituci „Ústav pro studium zločinů komunismu“ (který se, nevím proč, jmenuje jinak). 
Duka se právě tohoto účelu ústavu, zkoumat komunismus, zastal. 
	V čelo ústavu postavila ČSSD ženu, která hodlá zkoumat hlavně zločiny nacismu. Dukovi se nelze divit. Spor o ústav je jednoduchý: jedni chtějí zkoumat nacismus, druzí komunismus. Jako vždy halí se tento spor do řečí o profesionalitě, takzvané odbornosti a jiných zamlžujících výkladech. Zkoumat se má oboje: o nacismu už víme skoro vše, o komunismus skoro nic. Podle toho nového vedení se tedy bude zkoumat nacismus. Třeba hned téma: Měl Hitler víc žen? Nebo: Milovala ho Lída Baarová? 
	Zaorálek komunismus zkoumat nechce. 
Nikdo se mu, přednímu činiteli ČSSD, divit nemůže. Zkoumat zločiny politického spojence a příštího vládního partnera je divné – co by tomu asi partner řekl? Náhubek je v tomto případě nejlepší řešení a nebyl by to Zaorálek, kdyby se nehrnul tomu řešení stát v čele. 
	Primas Duka ten ústav hájí – vysloužil si Zaorálkovu kritiku, sám k němu byl také kritický. Kritizovat Zaorálka není těžké, má často goebbelsovské výroky, je to snaživý učeň demagogie a populismu. Řekl, že dotyčný ústav je špinavá a hnusná instituce, kterou je třeba vymést. To je heslo, s nímž komunisti vždy vymetali. Zaorálek by to měl vědět. Ale možná to ví. Podle Duky chce ústavu dát náhubek. Žvaní jako Urválek. 
	Parta, která se do kritiky odbornosti ústavu pustila (KSČM a ČSSD), ukazuje, že to tak je. Zaorálek se brání s intonací i argumenty konce devatenáctého století, kdy rozhněvaní muži Zaorálkova typu z církve vystupovali, zakládali organizace Volné myšlenky a trousili po kostelích smradlavé kuličky. 
	Podle Zaorálka je církev cosi černého, temného, protilidového, spojeného se zpátečnictvím, s bohatstvím, s Vatikánem a jinými mazanými lumpárnami. Duka podle něj udělal kšeft, pobral restituce a teď poklonkuje vládě. Jen proto chce, aby ústav byl ústav, ne jen kulisa. Zaorálek riskuje, že někoho napadne, čí je taková politická šmelina doménou: jeho církve, socialistické, Zaorálkovy, ne katolické. Jak krásný by byl ústav pro vyšetřování církevních zločinů, Zaorálek jich sám zná dost. 

Duchové dávno vyhaslých bojů 

Pokud by to byla věc Zaorálka a šlo by jen o církev svatou, bylo by to jen pro zasmání či soucit. Potíž je v tom, že Zaorálek představuje názor vedení ČSSD nejen na církev, nýbrž na celou společnost a její uspořádání. Jako bychom žili někde na konci Nerudova století páry, kdy se ti slušnější snažili polidšťovat Marxe, aby byl použitelný i bez krveprolití, zatímco ti ostřejší mu naopak brousili drápy. Tehdy vyhráli brusiči. Ovládli celé dvacáté století, ať už brousili drápy socialistů marxistických, či nacionálních. 
	Dnešní vedení ČSSD ty duchy dávno vyhaslých bojů vyvolává z hrobu: být antiklerikální je zastaralé, ale směle do toho. Co na tom, že Kristus už dávno se svým sociálním cítěním, s křesťanskou solidaritou a úsilím vyhnat penězoměnce z chrámu je víc kolega sociálnědemokratických ideologů než soupeř. Proč s ním ČSSD bojuje, není jasné. Buďto, že většina dnešních otců znovuzakladatelů jsou převlečení komunisti, nebo že v dnešní situaci se chtějí svým politickým spojencům, KSČM, zalíbit. 
	Má to dvojí efekt: potlačíme ježatost ústavu, který má dějiny komunismu zkoumat, a ještě dáme za uši lačné církvi. Zaorálek je toho boje dobrým zbrojnošem. Brzy už zvedne i téma jezoviti, českých knížek hubitelé lítí. Grebeníček, předešlý předseda KSČM, například říká, že lidé zavraždění komunisty byli zbloudilí popletové nebo vrazi, které by dal zabít každý demokratický režim. Kdo udrží Ústav pro vyšetřování komunistů na této úrovni, získá nehynoucí zásluhy. 
	Problém bojovníka Zaorálka (a celého vedení ČSSD) je, že k programu dnešní koalice (bůh ví už, co je to za program) nabízí alternativu čpící naftalínem. Naši socialisté se drží osvědčených lží: s námi budete bohatší, my se o vás postaráme, vše rozkvete. Jak, kdy, s jakými postupy, to neslyšíme nikdy. 
Dnes, řekne socialista, nekvete nic, tak nás volte. I prezident řekne: Státe investuj! Jak, kam, za čí peníze? Za naše už to dělaly vlády KSČ. Celý socialisticko-komunistický tandem počítá s tím, že voliči si nic nepamatují, dává stále stejné rady a návody a cíle: s námi bude dobře. Zaorálek k tomu v peleríně starého buřiče dodává: s církví ne. Ta na vás chystá hranice. 
	Tak snad jeho slova církev zažehná či vykropí. Jako pach čerta. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Jednoho dne poletí i Foglová
12.4.2013    Mladá fronta DNES    str. 12    Názory
    Karla Steigerwalda        
V ústavu pro studium obou diktatur nastoupil nový šéf. Ústavu se cudně říká „pro studium totalitních režimů“, novým šéfem na rok je žena, Pavla Foglová, která se diktaturami doposud nezabývala. Asi bude vynikající manažer, jak se dnes cudně nazývá nedostatek kvalifikace.
	Své cíle šéfka už formulovala: odpolitizovat a odideologizovat. Jde o záhadné fráze. Obvykle je používají političtí pleticháři a levicoví ideologové. Jak pasují na ústav, který se má oběma zločinnými ideologiemi a jejich politikou zabývat, není jasné. Ale pasují vlastně dobře. Odideologizování znamená, že v komunismu nešlo ani o ideologii (ta je pěkná), ani o politiku (tu kazili špatní lidé), nýbrž o zachování a obhájení slávy a pověsti celého komunismu, dodnes kvetoucího ideálu ráje na zemi.
	Výše zmíněný ústav by se k tomu náramně hodil. Mohl by všem těm záchranným teoriím o slastech komunismu dát vědecký nátěr (s využitím všech vědeckých objevů byvších ústavů pro vychvalování marxismu-leninismu). K takovému cíli potřebují vědečtí pracovníci vědeckou „objektivitu“ a „politickou neutralitu“ jako prase drbání.
	Doba takovou objednávku vůči tomu nešťastnému ústavu vyžaduje. Všechno ve společnosti jde zpět, před listopad 1989, všechny hodnoty se valí dozadu, jako když po vyhnití Francouzské revoluce nastoupili zase Bourboni. Touha po svobodě, po svobodném tržním hospodářství a občanských právech ustupuje touze po státní regulaci a vzrůstající moci těch, kdo ostatní jen komandují a berou jim peníze. Dnes se za ideologii považuje i svoboda lidského jednání. Je to právě ta ideologie, kterou je žádoucí odstraňovat. Sám prognostik prezident Zeman, jenž ví, kam to všechno spěje, doporučuje státu, který lidem už nyní bere polovinu jejich výdělků, investovat další peníze, čili zvýšit ještě tu berni, případně zvětšit už beztak hrozivé státní dluhy.
	V tomto smyslu má Foglová neblahou pravdu: ideologii (tu o svobodě) je třeba nahradit neutralitou. Zkoumat komunistické vraždění a plošnou devastaci země je v situaci, kdy jdou komunisti k moci, nevhodné, ne-li už dokonce trestné. Je to hysterický antikomunismus. Je žádoucí postupně ústav předělat v ústav pro vyšetřování zločinů pravice.
Komu to připadá přehnané, ať studuje komunistické materiály. Toto chtějí. Není to chtění do větru, brzy už budou u moci, kam je jako vždy slepá česká sociální demokracie vleče.
	Když chce nějaký politik zafixlovat něčí podvody, křičí: padni komu padni. Kdo chce do ústavu pro vyšetřování zločinů komunistické ideologie nasadit komunistickou ideologii, začne vykřikovat, že ideologii z ústavu vymýtí. Odstranit z ústavu politiku ani možné není – každé jeho zkoumání je politické. Nové moci, která už si brousí zuby na vládnutí, nemohou výsledky studia komunistických zločinů chutnat. Leda by byly objektivní a odideologizované v tom smyslu, že by ukázaly komunismus jako věc nevinnou, poškozenou jednotlivci a nepřáteli.
K tomu v ústavu postupně dojde.
Foglová je ráda, že ji navštívilo jednoroční kariérní štěstí.
Když za ten rok dokáže dostatečně svižně odstraňovat ideologii a politiku, může to být štěstí i trvalejší. Ale je to štěstí mouřenína. Udělá své, poletí. V archivech ústavu si o tom může hodně přečíst.

O autorovi| Karla Steigerwalda, komentátora MF DNESO autorovi| Karla Steigerwalda, komentátora MF DNES

Aby nezbořili i mistra Jana
11.4.2013    Mladá fronta DNES    str. 15    Názory
    Karel Steigerwald        
Mariánský sloup na Staroměstském náměstí v Praze postavili Pražané v roce 1750 za to, že se v roce 1648 ubránili Švédům. V roce 1918 ho svrhli Pražané v čele s anarchistou Sauerem jako odvetu za dobu temna. Je dnes hnutí znovu sloup postavit, protože temno bylo také rozkvětem země. Proti jsou vlastenci, příkladně politik Paroubek či spisovatelka Procházková. Spor je žhavý, Paroubek, známý nedostatkem vkusu, se dovolává i Milady Horákové. Procházková nechce symbol rakouské poroby. V pozadí této malicherné trapnosti je vášeň, kterou už má jen málokdo. 
	Proč se toho chytá i politik, je záhadné. Zaujme tím jen voliče, kteří už dávno zesnuli. 
Sloup byl hezký, mohl by zase zdobit. Ale kádrováním a bořením soch se u nás dělají dějiny. Tak se pomodleme, ať zůstane Hus. Stojí tam vedle.

Tři politické osudy
5.4.2013    Mladá fronta DNES    str. 10    Názory
    Karel Steigerwald        
Haiku Karla Steigerwalda komentátora MF DNES 

Do Haiku se jako záporné příklady probojovali poslanci Křeček a Zaorálek. Křeček vynikl jako bojovník za udržení výsad levného nájemného pro vybrané. Říkal tomu spravedlivá regulace a pro vybrané bohaté to bylo velmi výhodné. Konečně prohrál, regulace padla, nájemné lidem bez výsad kleslo, lidem s výsadami stouplo, svět se nezbořil. Křeček, věren jménu, přeplachtil do gubernie. Bude tam dělat zástupce ombudsmana, bůh buď lidským právům milostiv. Křeček je začne regulovat, tomu přidá, tomu ubere, říkat bude, že brání sociální aspekt lidských práv. Gubernií myslí Křeček Brno, což se mu nevyplatí. Rovnost lidí před nájemným nehájil. Prosazoval opak. Teď bude hájit rovnost před zákonem. 
	Za Křečkem k nám pronikl Zaorálek. Zaujal socdemáckou představou lidu – podle ní je lid dav, který vnikne o svátcích práce do Sněmovny a ukradne poslancům, co mají. Zaorálek tak usuzuje na základě zkušeností s lidem. Lid je základní socialistův pracovní nástroj. 
	Zaorálek je zbytečně skromný, lid podceňuje. Někdy lid ve Sněmovně nejen krade, ale Sněmovnu dokonce vyplení, zapálí, poslance pochytá a vyhází je z okna v prvním patře. Stalo se to zástupcům krále Slavatovi a Martinicovi. Oba hodili dolů z Hradu do hnoje, což nebyla špatná diskusní metoda. Vznikla kvůli tomu pěkná třicetiletá válka. Kdyby vyhodili oknem Zaorálka, nevzniklo by nic. To musí i on, odborník na zahraniční politiku, uznat. Ne nadarmo mu nepřátelé přezdívají dr. Cvach zahraniční politiky. 
	Ale Zaorálek až k defenestracím nejde, jemu stačí varování: Pusťte lidi do Sněmovny, rozkradou ji. Jak zabezpečil ve Sněmovně vypínače, kličky u oken, lavice, pultíky, volně ložené popelníky a vývrtky, to neřekl. 
	Možná přímo o krádeže nejde, lid chce mít na svou Sněmovnu milou vzpomínku. Kdo by se doma rád nepochlubil papírem z poslaneckého WC? Mnozí lidé si ale myslí, že Zaorálek nemá lid hned podezírat z krádeže, je to buranství. Ještě aby ho Křeček doplnil, že nejvíc kradou lidi v té brněnské gubernii. 
	Křeček se Zaorálkem tvoří dvojici odborníků – trvalek. Jsou to profesionálové, působí ve Sněmovně už mnoho let. Nejsou sami, podobných bludic je v parlamentu víc. Naučili se už úplně všechno. Žijí z politiky, jsou politika sama, s politikou zemřou. Když mluví Zaorálek, vidíte, že ví skutečně všechno a kdo že to zavinil. 
	MUDr. Pirk je příklad opačný. 
Světový odborník, jemný, vzdělaný člověk, zabývat se politikou neměl zapotřebí, ale dal se na ni. Chtěl pomoci nikoliv sobě, nýbrž dobré věci. Občanský postoj málem už nevídaný. Všichni by to měli uvítat, takoví lidé mají do politiky pronikat v míře velké. Má to však háček: Dr. Pirk byl zavlečen do dluhové pohromy neúspěšného prezidentského kandidáta. Vláčejí ho po veřejnosti, prý bude nějak ty dluhy také platit, prý to neměl dopustit, prý, prý... 
	Sám říká: Je to pro mě velké poučení. Politice se příště vyhne. Aby ne, z dobré vůle maléry, zatímco kolem něj sviští miliardoví lupiči, ze zlé vůle bohatí. Politika zůstává doménou hlavně kejklířů a žvanilů, kteří se prokecávají kariérou. 
	Bývala kdysi idea, že politik je vážený tvor, s přirozenou úctou a nepochybnou odborností. Ta idea je pryč. Dnešní politik je bez úcty, bez odbornosti, s povšechným povídáním o dobru. 

O autorovi| Karel Steigerwald, komentátora MF DNES
Foto popis| O autorovi| Karel Steigerwald, komentátora MF DNES
Foto popis|

První večeře páně, následovat budou další
4.4.2013    Mladá fronta DNES    str. 14    Názory
    Karel Steigerwald        
Glosátor má plné ruce práce: konečně chytají kmotry dřív, než utečou, Janouška obviňují z vraždy, ač byl strach, že z drápů zákona naopak vyklouzne, a státní rozpočet je momentálně v přebytku, třebaže doba je zlá. Ani sto dní hájení už neplatí, prezident Zeman dal večeři s Barrosem. A to už stojí za trochu té negativní deviace. Můžete ji chápat jako planý poplach. Večeře byla pracovní. Téma: my a Evropská unie. Z toho důvodu nebyl pozván žádný přední politik, nikdo z vlády či parlamentu, nikdo z opozice, natož Zaorálek. Pracovní charakter zajišťovali Kmoníček, Mynář, Povejšil. Běžní politici byli dotčeni, ale dělali, že nejsou. Budou si muset zvyknout. Prezident Zeman je silná osobnost, půjde do toho čelem, směr naznačil. 
Když uvážíme, že má rád profesionály a odborníky a že současně se mu jeví většina politické reprezentace jako hlupáci, víme, co bude dál. Byly úvahy, že prezident má být spíš slabší a skromně na okraji u věnců. Už neplatí, máme prezidenta silného, v čele všeho. Chystá se na vládu a půjde dál, protože schopnost, když ji někdo má, nějaké formální štráchy nezadrží. Lidem se to bude líbit, silný pán je pán. Možná je něco trkne, až jmenuje dceru národa předsedkyní obrozené vlády.

Jaká je minulost
2.4.2013    Mladá fronta DNES    str. 08    Názory
    Karel Steigerwald        
Nacismus vysvětlujeme rádi. Komunismus ne 

Posunu v chápání komunismu je nám třeba. Je to proces namáhavý ne proto, že by někdo o komunismu něco nevěděl. Problém je v tom, že komunismus máme v těle. Nacismus je odporný jev z dějin cizího národa. Komunismus je odporný stejně, ale je uvnitř nás. 

Když může komentátor něco upřímně pochválit, je to radost. Prezident republiky se mýlí, když myslí, že lidé v médiích milují jen negativní deviace. Zde má příklad – Památník Terezín pod vedením Jana Špringla vytvořil internetovou stránku o životě dětí v protektorátě. Co by je čekalo, co by zažily, v jakém prostředí atd. Je to určené školám, je to výborně udělané, žactvo to bude přitahovat. Bez suchopáru a planého mentorování se opravdu dozví vše, co je nutné se o protektorátu dozvědět. Řečeno slovy prezidenta, vznikl ostrůvek pozitivní deviace. A vytvořili ho, což má prezident také rád, profesionálové, kteří své práci věru rozumějí. A nebyla k tomu potřeba mamutí (částečně zašmelená) dotace z EU ani miliony z domácí studny. Můžeme být, pane prezidente, oba spokojeni. Dobrá pozitivní věc se podařila. Kdo má zájem, najde ji na webu Školákem v protektorátě. 
	Negativní však je, že nemáme se stejným pozitivním rozmyslem udělaný web, co by děti zažily ve škole komunistické. A přitom v nacismus u nás skoro nikdo nevěří. Iluze o něm má málokdo. Nacismus Češi nepřijali, jen ho nějak přežili. Udělat o něm skvělou a názornou informaci je výtečné. S komunismem je větší potíž – mnoho Čechů ho přijalo, mnoho Čechů se na jeho krvavých dějinách podílelo a mnoho Čechů dodnes věří v nejrůznější komunistické omyly, lži a jiné negativní, jak prezident republiky sám ví, komunistické ideje. Nacismu čelíme výtečně, ale komunismu čelíme rozpačitě, nesměle a opatrně. Jako by se ten komunismus měl vrátit a za naše názory o něm nás potrestat. 
	Podobný program na téma komunistické vlády nemáme a to dýchá určitou negativní energií. Například, že se společnost v kritice nacismu cítí volně, nebolí to ani se to nikoho osobně už nedotýká. Kritika komunismu je bolavější, jde do hlav a srdcí, řekl by přítel pozitivní energie, mnoha lidí. Žijících, blízkých, otců, matek i nás samých, pokud jsme starší. Kdo vzývá nacismus? Bezmála nikdo, kromě hrstky pitomců. Kdo vzývá komunismus? Odpovězte si sami, kdo a kolik to je občanů. Proč? Co o něm říkají? Že ta vzpomínka na komunismus je sladká? Co bylo a co už není? Řekněte jim, té velké části spoluobčanů, že komunisti vyhladili sedláky. Řeknou vám – to byl pokrok, vývoj na vesnici. A co mají říct? Jejich rodiče je vyhladili. Jako by esesák řekl: Vyhladit Židy byl pokrok na maloměstě. 

Komunismus zkoumáme málo 

O nacismu máme stovky filmů. Osudy Hitlerových tetiček, velikost bot náčelníka luftwaffe. Vnuci nacistů. Kam zmizel Bormann. Bagry hrnou mrtvé. O dějinách komunismu toho máme stále málo. Žádné záběry, jak bagry hrnou mrtvé. Nic makabrálního o Václavu Kopeckém, o tom, jak Gottwald věšel kamarády i nekamarády, zkamenělý hrůzou ze Stalina. Stokrát Magda Goebbelsová a její zavražděné děti. Nikdy Husák, jak při pohřbu pláče nad prázdnou urnou zavražděného přítele Klementise, popel dávno vysypán na silnici u Tábora. Nikdy komunisty organizovaná genocida nepřátel. Sem tam něco máme, bez ladu a skladu, náhodně, často to dokonce komunismus s využitím demagogie, že to bylo hnutí humanistické, obhajuje. 
	Vraždy z lidskosti? I to se říká. Nacistický svět se prezentuje jako svět zločinu, zla, tajné magie. To umíme. Svět komunismu zločinem páchl stejně. To slyšet nechceme. Když popíšete svět komunistického hnutí jako svět vrahounů, dočkáte se nadávek, útoků a záporného označení „zuřivý antikomunista“. Když je někdo zuřivý antinacista, uznání se dočká. Ano, nacismus je hnůj, kdežto komunismus je jen otázka. Kdo jde proti? Televizní seriál Jiřího Stránského. Hurá za tuto vlaštovku. 
	Posunu v chápání komunismu je nám třeba. Je to proces namáhavý ne proto, že by někdo o komunismu něco nevěděl. Problém je v tom, že komunismus máme přímo v těle. Nacismus je odporný jev z dějin hlavně cizího (německého) národa. Komunismus je odporný stejně, ale je uvnitř nás, s námi srostlý. Tatínek byl hodný drobný tajemníček, dědeček u StB konal dobro, nosil vězňům rohlíky. Pojďte si vyprávět, jak jsme komunismus prochlastali. To se ve školách vyučuje obtížně. 
	Zejména i proto, že sám pan prezident Zeman, ctitel profesionálů a politik se sklony být komunistům blízko ne názorově, ale mocensky, se rudými figurami obklopuje se samozřejmostí sebevědomého státníka. Kdo by na to poukázal a řekl „negativní deviaci máš, prezidente, kolem sebe“, dočkal by se inteligentního posměchu a vyšklebování, jaký blbec nevzdělaný se to zas ozývá. Vysvětlení je lehké: moc má svůj svět a my do něj nemáme lézt. Zůstaňme tedy u odhalování pravdy o nacismu. To je splavná řeka. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

... Na pomoc Justovi jen pár poznámek
26.3.2013    Mladá fronta DNES    str. 09    Názory
    Karel Steigerwald        
Proč volební výsledky evropských zelených neodpovídají drtivé většině 80 milionů Němců, Rakušanů, Dánů... atd.? Odkud ví Vladimír Just, že jeho názory sdílí 95 procent vědců světa? S Einsteinem se zeptám: Proč 95 procent vědců? Nestačil by jeden? Je kvalita vědeckého názoru úměrná počtu jeho stoupenců? Jsou lesy Šumavy devastované činností kůrovce, nebo nejsou? 
Kde vyčetl autor, že obviňuji zelené z obohacování na solárních panelech? (Zelení byli jen užitečnými přípravnými ideology pro jiné čímany.) Jak se jmenovali kmotři, kteří brzdili deset let dálniční obchvat v Plzni a co jim to vyneslo? Proč ekologisté strpěli, aby kmotři brzdiči vystupovali jejich jménem? A k jakému ekologickému zlepšení na tom obchvatu došlo?

Zemanovi apoštolové se šikují
25.3.2013    Mladá fronta DNES    str. 12    Názory
    Karel Steigerwald        
Nikoho by nenapadlo, že prezident Zeman je Kristus. Přesto má apoštoly, řekl předseda strany Štengl, kteří ponesou jeho myšlenky na křídlech. 
	To je vcelku jediná zajímavost, kterou vynesl sjezd strany Zemanovců. Politická scéna, po níž poletují apoštolové s křídly a s idejemi Miloše Zemana v zobáčku, musí pobavit každého. Zvolený předseda si možná popletl apoštoly s anděly, ti létají, apoštolové nikoliv. Dozvěděli jsme se také, že nepůjdou do vlády, kam je nikdo nezve. Že budou korigovat i politiku ČSSD, která na jejich korekce není zvědavá. Mají nosný program – majetková přiznání, přednost investic před spotřebou, úctu k živnostníkům. Přidali i varování, podpora z Hradu nestačí. Program to není příliš náročný. Ale nový předseda chce překročit pětiprocentní hranici a nabídnout občanům do voleb unikátní program, který bude obsahovat myšlenky Miloše Zemana. Kdyby nebyli tak zemdlelí, staří a ospalí, mohl by je někdo interpretovat jako fanatickou sektu klanící se veleknězi. Ale o straně přátel Miloše Zemana si toto nikdo myslet nemůže. 
	Tvář té strany je otočená do minulosti, k obličejům takových politických matadorů, jako jsou Kužvart, Grégr, Fencl, Schling, Pecina, Dryml, Palas, Šlouf či archeopteryx Čuba ze slušovického pravěku. Některé z nich by vlajková loď programu Zemanovců, majetkové přiznání, zdecimovala. 
	Jsou to tváře z časů opoziční smlouvy. Jiné ozdobné tváře Zemanovci nemají. Sám prezident z takových obličejů sestavuje svou dobrovolnou radu pátečníků. Spojení starých matadorů s matným programem, jehož jedinou ideou je vychvalování Miloše Zemana, stěží otevře onu pětiprocentní bránu. Sociální demokraté mohou zůstat klidní, toto politické těleso je neohrozí, i když je může okudlat o pár (rozhodujících) hlasů. 

Zmatení brouci z šera 

Prezident je k nim zdvořilý. Tvořili tomuto osiřelému jezevci z Vysočiny předvolební kulisu. Strana jednoho muže, obklopeného hrstkou věrných, jako skromná nabídla osamělého politického génia – to nebylo pro voliče staromilce špatně vymyšlené. Ale dnes se k ničemu nehodí a úkol pro ně nebude mít ani Miloš Zeman. Jasně jim řekl, ať s ničím nepočítají. 
	Hradní kancléř jejich předešlého předsedy je maximum, větší slasti se nedočkají. Jak s nimi dál, to může být pro prezidenta i problém – říkají, že se vyšvihnou s pomocí prezidenta, což by neřekl nahlas ani ten, komu by se to skutečně podařilo. 
Spíš než apoštoly či anděly připomínají zmatené brouky z šera oslněné sluncem. 
	Asi uvidíme pozvolné úbytě této strany bez programu, i kdyby jich pár vlivem prezidenta do parlamentu proniklo. To by ovšem musely být volby dnes, příští rok v červnu už je nebude asi chtít znát ani jejich dnešní guru. 
	Ale abych se v roli samozvaného prognostika nesekl, obliba náhlých stran bez programu i bez politicky vyzrálých osobností, jako byli triumfální tragikomici Věcí veřejných, ještě nepohasla. 
	Pořád je dost voličů, kteří věří, že se z nějakého oříšku u cesty vyloupne politický zázrak. Nevyloupne. Cestou z nynější politické malátnosti není zázrak, nýbrž ustavičná dřina na zlepšování stran, které máme. A k této činnosti je ochoten málokdo. Balamutit voliče víc vynáší. 

O autorovi| Karel Steigerwald, komentátor MF DNES
Foto popis| Zemanovci dorazili na inauguraci prezidenta Zemana se šálami.O autorovi| Karel Steigerwald, komentátor MF DNES
Foto popis| Zemanovci dorazili na inauguraci prezidenta Zemana se šálami.

Přímá volba, klobouk TGM
22.3.2013    Mladá fronta DNES    str. 10    Názory
    Karel Steigerwald        
Haiku Karla Steigerwalda komentátora MF DNES

Haiku uspořádalo konferenci o přímé volbě prezidentů.
Výsledky jsou potěšitelné.
Přímá volba odstranila z volební kampaně lži, podrazy a hrubost.
Kandidáti byli pravdomluvní, vlídní a ohleduplní. Nabídli pěkné programy. Někteří šťouralové upozorňovali, že prezidenti slibovali, co prezident splnit nemůže, byl by pak samovládce.
	Ve volbách nejvíc vynikl Miloš Zeman.
Nikoho nenazval idiotem, ač to nepřátelé prorokovali. Jímavě působilo jeho vyprávění o předcích, kteří znásilňují služky a umožňují jim vyšvihnout se až do ložnice pána. Zaujal i slib, že bude prezidentem deseti milionů sociálních demokratů. Stranu jeho přátel to mrzelo, ale když jde o stát, musí jít často i stát stranou, natož nějaká maličká strana. Příkladným kandidátem byl i skromný Sobotka. Nenaparoval se, stál stranou, až si voliči ani nevšimli, že kandiduje. Kdyby ho následovali ostatní, mohl se prezident zvolit pěkně v tichu a bez výdajů. A krom vítězné pravdy by si na vlajku mohl připsat i skromnost, tu pěknou vlastnost nenápadných. Ostatně jeho cestou jde dnes celá ODS. Málokdo ještě ví, že existuje. Stojí pěkně vzadu, tichá popelka, nikam se necpe.
	Podařilo se, že vše probíhalo podle srozumitelných pravidel. Naštěstí nevznikly nejasnosti a zmatky s podpisy občanů. Pěkně probíhalo financování voleb. Blíží se uzávěrka a všem je jasno.
	Pořádek dělá nejen dobré přátele, ale i dobré prezidenty. I zde triumfoval Miloš Zeman. Skoro polovinu sponzorských příspěvků dostal po zvolení prezidentem. To je rozumné, protože kdyby ho nezvolili, dopadl by jako nebohý Fischer. V tom vidí Haiku velkou poctivost našeho sponzorského lidu. Platit kandidáty předem je vyhazování peněz.
	Dát vítěznému prezidentovi, to je naopak velmi rozumné. Pan prezident si jistě vzpomene, kdo ho zachránil před nespravedlivým osudem Jana Fischera. Řekne si po masarykovsku, to je pěkný člověk, nemusel, ale zaplatil. Nepřátelé rajtují po účetnictví. Co chtějí dokázat? Skoro všechno sedí, kde má, a nesedí-li, čas to sám srovná. Neměla by se ta finanční titěrnost na kandidátech, a dnes dokonce na panu prezidentovi, vynucovat. Každý člověk je jiný, někdo zapíše tyhle peníze, někdo zas jiné. Občas se něco omylem špatně sečte, to v tom volebním fofru každý pochopí. Když je jarmark ve městě, také nesedí všechny stvrzenky, i ti kupci to někdy popletou. Kapely, cirkus, sloni, řev a rvačky, kejklíři, stovky opilých, sčítejte v tom brajglu sponzory.
	Celý kontrolní systém je tu proto, aby se nepřátelé mohli vrtat v cizích účtech a hanobit prezidenta. Prý měl neznámé dárce. To si myslíte, že prezidenta podporují darebáci? Prezidenta podporují jen slušní lidi, kteří nic špatného nechystají. To by je neznal. Tragickým příkladem je Jan Fischer. Když věřitelé investují do riskantního podniku, ať se nediví, že mají ztrátu.
	A to je také jediná skvrna na přímé volbě. Snad ještě krom tvrzení, že pan Okamura je japonský mixér, který v roce 1984 zmizel z brněnských veletrhů. Je to však sprostá lež. Porovnejte si mixér a Okamuru, jde jasně o dva jiné výrobky.
Na společných fotografiích je Okamura vždy ten vlevo.
	Větším zlepšením by už bylo jen přímé losování. Osud by mohl vytáhnout z klobouku i pana Sobotku. Klobouk by mohla být masaryčka, v níž TGM jezdil na koni.

Foto popis| Foto popis|

Mrtvé duše
21.3.2013    Mladá fronta DNES    str. 14    Názory
    Karel Steigerwald        
Fara nebo řeznictví, bankrot jako bankrot 

Potíž naší doby není úroková sazba ani preference Zemanovců. Zhoubou Rusů byly mrtvé duše, naší zhoubou je bankrot hřbitova neboli pozemku. Obé zní obskurně, nemožně, ale obé je fakt, který se zakusuje do podstaty naší kultury. 

Prodává se nesmírně zajímavá firma. Skládá se z pozemku, stavby a zemřelých. 
Zemřelí úplně na prodej nejsou, jsou to svého druhu nájemníci, chrání je nájemní smlouva. Na firmě vězí věcné břemeno, ještě třicet let musí trpět zemřelé. Teprve pak může nový majitel podnikání na pozemku změnit. Co se stavby týče, tam břemeno není. Provozovat v ní může leccos. Firma je farnost, pozemek je hřbitov, stavba kostel. Podle platných zákonů je vše v pořádku, farnost se zadlužila 36 miliony, insolvenční správce jede podle zákona. Zákon nezákon, je to podivné. Prodávají nájemníky, rozuměj ostatky zesnulých, to na člověka dýchne pořádně silné existenciální vanutí. Je zesnulý ještě člověk, počítáme s ním my živí, nebo je to už jen ten tělesný zbytek, reálná podstata firmy, v níž kosti hrají roli nájemníka? Zákon říká to druhé. Smlouvy, nájmy, vlastník, bankrot, dražba, hotovo dvacet. 
	Před podobným problémem stál Gogolův podnikatel Čičikov. Kupoval mrtvé duše, rozuměj nájemníky, kteří už byli bezpečně v zemi. Děsil tím statkáře na Rusi, zdálo se jim, že zemí jde čert, a nechápali, proč někdo kupuje něco zcela bezcenného. To je vyhrabete ze země? vyzvídala lakotná statkářka. Vždyť mají menší cenu než hadr na podlahu. Rusko je zvyklé být drsné. Nechám je v zemi, slíbil Čičikov a snižoval cenu duší právě na úroveň ceny starého hadru. Byl obchodník, chtěl investovat, potřeboval mrtvé duše vlastnit (úředně byly vedeny ještě jako živé), aby mu na tyto nevolníky jako na majetek banka dala úvěr. Obchod na úrovni naší doby, zákon porušen nebyl, zesnulý mužik s certifikátem kvalitní bankovní záruky by byl akceptovatelný snad i dnes. Ale celá Rus ustrnula – on kupuje duše zesnulých, kosti nechá v zemi. To znělo jako zpráva o konci světa. Či alespoň o konci civilizace, na níž svatá Rus stála. 
	Rus ustrnula právem. Všechny lidské civilizace stojí na vztahu k předkům, na vědomí souvislostí. První civilizační objev byl vynález pohřbívání, péče o pohřbené a ohromný emoční i myšlenkový aparát kolem smrti. 
Kdo degraduje tuto civilizační sílu, degraduje základ lidské kultury vůbec. Čičikovova věcnost (prodej, hospodáři, mrtvé, k čemu ti jsou) je z jednoho hlediska praktický obchod podle svobodných pravidel poptávky a nabídky, z druhého hlediska (i Čičikova to občas zděsilo) nejdrsnější útok na lidskou existenci. Čím méně dáváte úcty zemřelým, tím méně jí dáváte sobě i budoucím. Hranice mezi zvěří a lidstvem leží právě zde. 

Co visí mezi hvězdami 

Lidé předky ukládají do půdy svým způsobem vždy svaté, ať už podle toho, či jiného náboženství. Dělají to i bezvěrci. Případ naší zbankrotované farnosti je nepochybný: lidé své bližní ukládali na hřbitov, nikoliv na pozemek firmy Hadry, kosti, plech, s. r. o., prodej a výkup, či jak se bude příští vlastník kostela a hřbitova jmenovat. Dost nových věcí lidi v nové době děsí – mají se začít bát, že jim nová doba vyvede i tak vážnou věc, že jim prodá předky? Hřbitov má být hřbitovem, nejméně dokud trvá lidská paměť a vzpomínka na pohřbené. 
	Jsou různé kapitalismy. Jeden zaměstnává děti v dolech, protože je poptávka a děti jsou ve slojích mrštnější, druhý je nezaměstnává, protože mu to imperativ, umístěný kdesi ve hvězdném nebi, zakazuje. Ten imperativ zde není náhodou. Vytváří civilizaci stejně důležitě jako svobodný trh, třebaže je sám prakticky neprodejný a k ničemu užitečnému se nehodí. Jiný imperativ zakazuje prodávat hroby cizích zesnulých i v případě, když bůh pozemku udělá bankrot. Ti zesnulí nejsou té fary ani těch zákonů, které praví, co je smlouva, dluh či bankrot. Ti zesnulí nad námi visí jako důležitá připomínka toho, že jsme civilizace, že lidské události plynou jako řeka od jednoho člověka k dalšímu, od dalšího zas dál. Že nic se neděje jen pro teď, že vše je spojeno, živí s mrtvými, minulost s budoucností, že jediným pánem, kterého máme, je čas a to, co visí mezi hvězdami. 
	Civilizace je civilizace, ale kdo má zaplatit dluhy té farnosti? Kde měl vzít Čičikov kapitál, když chtěl investovat a modernizovat Rusko? Udivuje mě, že církev na poslední věci nemyslí. Nechá farnost plavat? Dovolila jí riskantní investice, teď po krachu hodí pohřebiště, svaté místo, za hlavu i se zesnulými? Od svého svatého těla odřízla nezdárnou předluženou faru, není to nakonec svého druhu tunelování? Nezdravé nechat na pospas víru doby, ze zdravého žít? Nedělali to tak novopodnikatelé, kteří chtěli své rychle nabyté podniky zachránit před utonutím, či přímo včas vykrást? 
	Potíž naší doby není úroková sazba ani preference Zemanovců. Zhoubou Rusů byly mrtvé duše, naší zhoubou je bankrot hřbitova neboli pozemku. Obé zní obskurně, nemožně, ale obé je fakt, který se zakusuje do podstaty naší kultury. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Dva obyčejné stromy
19.3.2013    Mladá fronta DNES    str. 09    Názory
    Karel Steigerwald        
Ve stínu velké politiky, například proč je živnostník vyžírka a politik nikoliv, zanikají malé problémy. Dva stromy je problém velmi malý, který se ale může zvětšit. Oba stromy stojí v Pardubicích u nádraží. Jejich bezvýznamnost rozdrtili ekologové: hájí je před úpravou okolí nádraží za 190 milionů. 
Úprava nebude, město přijde i o dotaci ze Švýcarských fondů a EU. Kácení obou stromů nebylo povoleno. Vše podle platných zákonů. 
	Není to jediný úspěch platných zákonů a není největší. Běží ale teď, v čase Nového začátku. Přitom byly slavnější případy. Obchvat okolo Plzně se zdržel kvůli broukům o deset let. Kvůli hmyzu dodnes není propojená dálnice do Drážďan. Přidejte trýzeň poplatníků ze špatně (rozuměj dobře) narafičené fotovoltaické hysterie (rozuměj kšeftu). Přidejte třeba i žlutá pole produkující tekutinu, která ničí motory aut a životní prostředí. Teoretickým vrcholem toho všeho je teorie o globálním oteplování, jejíž nesmyslnost stojí planetu miliardy. 
Idea, původně pěkná, chraňme si životní prostředí, mění se v rukou ekologistů v tíživou černou můru, která s ochranou životního prostředí nemá nic společného. 
	Je to divné účetnictví. Na jedné straně stamiliony promarněné čekáním a odklady, na straně druhé ekologický zisk neznámého a neviditelného rozsahu. Kombinace ekologické bigotnosti, nedomyšlených zákonů a dovednosti zlodějů způsobuje, že budování českých dálnic patří k nejdražším v EU. Proč to dělají zloději, je jasné. Prostě kradou, protože to jde. Proč to dělají ekologisti, nevím. Pro peníze? Leda jejich advokáti. Důvodem je asi víra. A proč jim jdou na ruku soudy? Nevím, že by je někdo kvůli ekologii podplácel. Asi se drží zákonů, což je ale mnohem horší. Podplaceného chytíš, usvědčíš a zavřeš. Ale co se soudci, kteří se drží zákonů? S těmi nehneš. 
	Je velmi obtížné zjistit, co má toto pseudoekologické řádění společného s politikou. Strana zelených ve Sněmovně už není. Napáchala toho během krátkého pobytu v politice dost. Vynalezla ten žlutě kvetoucí polní olej a placaté sluneční desky, jejichž účelem je tahat peníze z kapes odběratelů elektrické energie. Potažmo také zplundrovaná Šumava, sídlo amerického kůrobrouka, v přátelské gesci zelených. Ostatní strany našlapují kolem těchto ekosabotáží po špičkách. Bojí se útoků rozzuřených ekologistů, jejichž kusadla jsou skutečně nebezpečná. Problém nechávají raději ležet, zákon neopravují. Zásah by jim vynesl jen politické kusance na zesláblých partajních tělech. 
	Ale problém je to velký. A především drahý. Skolil by i finančně luxusnější země, třebas Švýcarsko, kde mají i horské bystřiny vodní přepady z nerezplechu, který nikdo neodnese dolů do sběru. (Tuto poznámku jsem si měl odpustit, už vidím ty naše hordy, jak se vypravují do Švýcar nerezplechy vysbírat a jak tam jedou za státní peníze, které se jmenují příspěvek na dopravu v nouzi.) 
	Kolik asi stojí nepostavení dálnic, které už dávno měly stát? Kolik jejich loudavá výstavba typu tady kus, tam kus? Kolik stojí mnohaleté čekací doby nejrůznějších investic, jejichž ekologická situace je po administrativněprávní mnohaleté válce ve stejné situaci jako na začátku? A co víc -zkusil někdo proti ekologistům vytáhnout se zákonem? Jaký je rozdíl mezi ekoválečníkem, tancujícím na formalistickém právním parketu, a sabotérem, který ničí lidem investice a životní prostředí často jen zhoršuje? Který před život lidí klade zimoviště suchomorky blankytné? 
	Co mají politické strany v programu o ekologii? Všeobecné fráze, založené na ideji, že máme všichni rádi přírodu. Vzletně chválí lesy, vody a stráně, protože je to líbivé a nic to neznamená. Sáhnout na řádění lidí, kteří zastaví budování hospodářské tepny do severní Evropy kvůli střevlíku bělořitnímu, si netroufnou. 
	Dva bezvýznamné chráněné stromy lze vztáhnout na celek státu: kdeco je chráněné, kdeco je proto brzda. Úkolem vlády je brzdy dávat pryč, ne vybírat víc a víc peněz. Pavlu Dostálovi, když byl ministrem kultury a stěžoval si na nízký rozpočet, řekl předseda vlády Zeman: S penězi může kulturu řídit cvičená opice. Ty ji musíš řídit bez peněz. Škoda, že to minutý týden neřekl Sobotkovi či jeho finančnímu výběrčímu. 
	Odstraňovat překážky sestavené z neznalosti a předsudků je obtížné. Utkvělé myšlenky se lidí drží pevně. Lehčí je zvýšit daně, zaplácat díry, zavřít oči a frčet dál. Ze dvou stromů se v Pardubicích nikdo nezblázní, nějak to dopadne. Ze šťourání do ekologistů by mohla vzniknout velká politická mela. Umějí chránit sebe stokrát lépe než přírodu. Když o nich mluvíte špatně, chňapnou vás a nepustí. 

Strany našlapují kolem ekosabotáží po špičkách. Bojí se útoků ekologistů. » 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Alej hejtmanů, Tvrdík a Picek
15.3.2013    Mladá fronta DNES    str. 10    Názory
    Karel Steigerwald        
Haiku Karla Steigerwalda 

Právě jsme získali jednoho ministra a dvanáct stromů. A prodali jsme část ČSA. 
Ministrem obrany bude voják, generál Picek. Padla tak mantra negenerála a nevojáka v čele resortu. Generál je sympatický, švarný a vojenskému řemeslu rozumí. Říká sice, že už není generál a voják, ale kdo jednou generálem a vojákem byl, je jím navždy. Viděli jsme ministry opravdové nevojáky a negenerály, ale byli to také neministři a svítili negativní deviací. Picek je pozitivní deviant, chudák armáda si jistě polepší. 
	Korejcům jsme prodali 44 procent ČSA. To je prý také plus, protože bylo zruinované a nyní rozkvete. Prodalo se za babku, čímž se ušetřilo, protože polykalo velké peníze. Do krize je zavlekl exneministr Tvrdík, negenerál. Byl také v centru negativní deviace, leteckému podnikání nerozuměl, prezident si na toho kmotra ještě posvítí. Letadel nyní bude víc, budou větší a budou víc létat. Jenže platí také Vaculíkova (Ludvíkova) věta: Když létá víc větších letadel, je také víc těch, kdo nedoletí. Ti nebudou rozvoj letectví chválit. Kdyby nebylo rozvoje, jeli by vlakem a nespadli by. Možná tohle Tvrdík sledoval a haníme ho neprávem. Kdyby ČSA zkrachovaly, vyhnuly by se všem pádům. V tom Tvrdíka nikdo nepochopil. 
	Stromů získáme dvanáct. To je pěkný přírůstek do rodiny stromů. Kdo zasadí strom a má už syna a dům, má hotovo. To měl asi na mysli pan prezident Miloš Zeman, když vyzval hejtmany, aby s ním těch dvanáct stromů vysadili na hrázi jeho oblíbeného rybníka. Mohla by z toho být celostátní akce: každý jeden strom republice. Vrátila by se tak pěkná tradice pionýrů. Je správné, že pan prezident tradici státní aleje oživuje. Před stromy by mohly později stát sochy hejtmanů. 
	Lidé, kteří pocházejí z centra negativní deviace, tvrdí, že stromy na hráz rybníků nepatří. Chtějí tím akci znevážit a vzít hejtmanům radost z dobře vysazené aleje. Říkají dokonce, že se stromy na hrázích mají naopak kácet a že by si to starostové měli vzít na starost. Asi lžou. Stromy na hrázi sázel už Krčín, ani nebyl hejtmanem. Ale možná, že dneska je úplně jiná voda nebo je beton na stromy choulostivější než Krčínova hlína. 
	Negativní devianti hledají na sázení hejtmanů s prezidentem další mouchy. 
Dvanáct superbů z celé republiky. Dvanáct šoférů. Dvacet litrů slivovice pro zahřátí. Ochranka u rybníka. Přítomnost lékařů a zahradních odborníků. Postříbřený rýč pro prezidenta, pozinkované lopaty a krumpáče pro hejtmany. Stavba pódia, odkud by sázení pozorovala veřejnost. Ozvučení rybníka. Státní gumovky pro sázící. A faktura z půjčovny slavnostních vysočinských krojů, takzvaných sázečáků. A vypracování projektu, schvalovací proces, kolky, honoráře expertům. Stan pro případ nepohody. Ve stanu raut pro sázící hejtmany. Křeslo pro delegáta z Bruselu. Devianti tvrdí, že by jeden strom vyšel na statisíce. Navrhují, aby stromy zasadil pan prezident sám. Dal by příklad, jak se spoří. 
	Často se stává, že se dobrá věc otočí proti jejím autorům. Řeknete si Tvrdík, stromy, jaké pěkné pojmy. 
Na hrázi se to zvrtne. 
Hejtmani, znáte je, dvakrát rejpnou, začne sněžit, jdou do stanu na žranici. Sazenice stromů mezitím odnášejí kmotři, negativní chataři. Těžko je vládnout. Ale pan prezident se nedá a alej jednou rozkvete pozitivní deviací. 

O autorovi| komentátor MF DNES
Foto popis| O autorovi| komentátor MF DNES
Foto popis|

Nespravedlnost hrozí demokratickému řádu
13.3.2013    Mladá fronta DNES    str. 10    Názory
    Karel Steigerwald        
Máte vztek na amnestii. Nedivím se vám. Zuříte, že trestu uniknou zločinci, jejichž zločiny vyšetřuje český stát osm a více let, aniž se dobral rozsudků. Jenže je těch vyšetřovaných zločinců víc než tři tisíce. A na to zas mám vztek já. Tři tisíce, to je menší město. Obyvatelé toho města, s příbuznými spíše okresního, osm a více let chodí k výslechům. 
Bývají zatčeni, v televizi je vidíte s pouty na rukou, pak propuštěni. Léta žijí s pověstí odsouzených. 
Soudy si je předávají nahoru a dolů, ze zásuvky do zásuvky, rozsudky se ruší, odkládají nebo vůbec nevznikají. Tatínka zatknou, když jde kluk do školy. Kluk maturuje, proces nekončí. Tatík léta v polozločineckém a polonevinném osvětlení. Kdo dbá o občanská práva, ví, že jsou v alarmujícím rozsahu porušována. 
	Odborníci to zdůvodní: unikátní restituce, privatizace, nedostatečná legislativa, chabé výkony orgánů. Věděli jste o tom, než přišla amnestie? Viděli jste státní orgány, jak celá léta s tímto stavem bojují? Ne, řekly vám jen: Hledání spravedlnosti trvá dlouho. Měly ale říct: Nespravedlnost trvá dlouho. Stav ten, páni soudci, ohrožuje demokratický pořádek dlouho a v míře veliké. Amnestie to hlučně připomíná. Tak dejte k soudu ty soudy.

Když staří nacisti uvolní místo mladým nacistům
12.3.2013    Mladá fronta DNES    str. 08    Názory
    Karel Steigerwald        
Už cukl i Sobotka. Po zkušenostech s estébáky a pohraničními politruky vládu s KSČM odmítá. Dohnal tak kolegu Haška, ten komunisty s minulostí odmítl už dříve. Krajské orgány, které ty úsudky nabíráním starokomunistů vyvolaly, prožijí pod tlakem veřejnosti nápravu: po estébákovi zmizí i pohraniční politruk. Nahrazují je komunisti bez minulosti. Problém vyřešen, jede se dál. Komunisti, kteří v StB či u drátů na hranici nebyli, nevadí. 
	Je to podobné, jako kdyby Spojenci nezakázali NSDAP a strana by byla v Bundestagu. Volilo by ji patnáct procent nacistů, což by se v Německu dalo nějak dohromady. Dvacet let po válce by se tlačili na vysoká vládní místa jako odborníci členové SS a důstojníci gestapa. Veřejnost by se bouřila a jedna nacistka slabších nervů, pověřená výchovou mládeže, by sama rezignovala. Po ní ostatní. Na místa starých nacistů by se posadili mladí nacisti, kteří do NSDAP vstoupili až po roce 1945. 
	Tak takové trápení máme s komunisty. Proč je mladý komunista bez minulosti lepší než starý s minulostí? Je spíš horší, vstoupil do KSČM po všem, nemůže říkat, já nevěděl. Na takový vstup musel být stejným hrochem jako ti socialisti, kterým ten vstup po sezoně nevadí.

Třetí prezident
9.3.2013    Mladá fronta DNES    str. 10    Názory
    Karel Steigerwald        
Chtěl by začít novou etapu. Ale neřekl jakou 

Jako politik v roli hrubce lehkomyslně označoval za pitomce kdekoho. 
Z úst prezidenta by to znělo trapně. První otázka nad novým prezidentem zní: Předělá Miloš Zeman Miloše Zemana? 

Prezident Zeman se bude opírat o ostrůvky pozitivní deviace, které se skládají z osobností dělných, inteligentních a užitečných pro stát i spoluobčany. Za vzor dal Tomáše Baťu. Proti ostrůvkům negativní deviace bude bojovat. Negativní jsou kmotři, neonacisti a některá média. Příklad neuvedl. Jako půdorys prezidentury je to skvělý záměr. Doplnil jej výzvou k odvaze, pokoře a moudrosti. S tím by souhlasil každý. 
	Ta část médií, proti které bude bojovat, ráda napsala: ohnul hřbet před ohnutým hřbetem. Užívá si faktu, že před lety urážel svatého Václava, toho ohnutého hřbeta, slovníkem marx-leninské učebnice, a včera se mu poklonil. Je to však jen lapálie. Politici mluví jednou tak, podruhé jinak. Myslím, že i svatý Václav tak mezi Sasy operoval. 
	Noví prezidenti se vždy snaží být něčím noví. Prezidenti, kteří řídí exekutivu, jako v USA, to mají snazší, mohou se o nové pokusit. Prezidenti, kladeči věnců a myšlenek, jako ti naši, to mají horší. Mluví a mluví a politika jde svou cestou. 

Zemanovy nové hranice 

Miloš Zeman si narýsoval krásnou politickou dráhu: bude moderovat politické spory, Hrad obklopí těmi nejmoudřejšími, špatné lidi zatlačí do pozadí, kmotry snad přímo vyhubí. Zhlédl se v J. F. Kennedym – jako on nám nabízí nové hranice. Zvědavec by však rád věděl, co těmi pěknými cíli myslí. 
	Donutí policii a soudy, aby lépe a efektivněji vyšetřovaly kmotry, padni komu padni? Ví, že tento meč má i druhé, dost delikátní ostří? To se jmenuje neoprávněné zasahování do nezávislosti soudů. Co udělá se špatnou částí médií? Jsou to ti, kdo ho léta kritizují? Dokáže, aby přestali? Chce, aby od příště vycházely už jen spravedlivé (podle něj) komentáře? Myslí na nějakou regulaci? Ví, že svoboda médií je cennější hodnota než mocenský pokus vlád učinit média lepšími? Ví, že jeho kritické útoky na novináře se podobají kritickým útokům novinářů na politiky? Ti by také chtěli lepší politiky, moudřejší a kultivovanější profesionály. 
	Jeho paušální útoky na média připomínají křik politiků po premiéře filmu Hoří, má panenko. 
Připomněl i negativní deviaci neonacismu. To je na místě. Uteklo mu však, že existuje i druhá negativní deviace, neokomunismus. S tou rád spolupracuje. Také s tím skončí? 
	Nová hranice či nová epocha Miloše Zemana začíná. Ale jen pro toho, kdo ji dokáže vyvěštit z projevů, v nichž je mnoho dobrého, mnoho slov a mnoho obecnosti. V tomto oboru je Miloš Zeman mistr. Co skutečně začne, poznáme až z provozu Zemanovy prezidentury. Hranice tomu nevytyčil, nic konkrétního nenavrhl. Ale přiznejme mu, že první prezidentské projevy mají jiný účel, ten kennedyovský. Povzbudit, dát naději, něco slíbit, oddělit se od minulosti a říct: Nová doba je tu. 
	Takovou novou dobu už jednou Miloš Zeman začínal. Stal se předsedou jednobarevné vlády ČSSD a vyhlásil akci Čisté ruce, která měla vymést korupci a zloděje z České země, padni komu padni. Její výsledek byl hubený. Ve vězení skončil ministr jeho vlády a z akce zbyla jen spousta řečí. Po letech si Zeman stěžoval, že akci zmařila netečnost orgánů činných v trestním řízení, což právě měl být spíš pěkný úkol pro předsedu vlády než dnes pro prezidenta republiky. Z tehdejší vládní aktivity zůstala pěkná vzpomínka na záslužnou privatizaci bank. Pamětník však má i vzpomínku na Zemanovu ČSSD a poslance Wagnera, jak za předešlé vlády pravicové koalice privatizaci bank nepřipustili. Privatizační bonbonek si nechali pro sebe. 
	Slov hodně, ale žádné další reformní kroky Zemanova tehdejší vláda nepodnikla. Držela chod státního aparátu, těžila z hospodářského růstu doma i v zahraničí, politicky kryta opoziční smlouvou. Tu si prezident Zeman i dnes pochvaluje. Vládní krizi vyřešila, klidné vládnutí zaručila, ale žádné nové hranice nenakreslila. Do mnoha lidí vsadila beznaděj. Vláda problémy hrnula před sebou či pod koberec. Novináři ze špatných médií tvrdí, že právě tehdy začala exploze korupcí a kmotrovin. 

Z projevu čišela líbivost 

Zeman jako předseda vlády se stal opatrným praktikem moci, zato odvážným rétorem. Jediná hranice, kterou posunul, byla hranice vkusu a politické bezskrupulóznosti v silovém poli: ODS a Šlouf. K prvnímu prezidentskému projevu je třeba přistupovat s opatrností. Nejvíc z něj čiší efektní líbivost. 
	Prezidentství je pro rétory lákavé, co řekne prezident, tomu se vždy věnuje pozornost. 
Z tohoto hlediska se má Miloš Zeman na co těšit. Na co se můžeme těšit my ostatní, teprve uvidíme. Politik Zeman v roli hrubce lehkomyslně označoval za pitomce kdekoho. 
	Z úst prezidenta by to znělo trapně. První otázka nad novým prezidentem zní: Předělá Miloš Zeman Miloše Zemana? 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Otálel, až zradil
5.3.2013    Mladá fronta DNES    str. 08    Názory
    Karel Steigerwald        
Žaloba je trapná, ale uznání se dočkat může 

Využít rozpor mezi slovy „velezrada“ a „nepodepsal“ či „otálel“, to je pro Klausův intelekt výzva. Ze senátorů se mohou stát pokropení kropiči raz dva. Kdo je však pokropený už teď, je Česká republika, jejíž kocourkovské parametry příliš často přelézají hranice. 

Jste jako ten pasáček, co pořád křičel vlk, vlk, a když vlk přišel, nikdo mu už nevěřil a vlk ho sežral. Co uděláte vy, velevážená levice, až přijde skutečně nějaká velezrada neboli čin proti svrchovanosti, celistvosti a proti demokratickému řádu republiky? Budete křičet? Já vím, co s vámi bude: vlk vás sežere. 
	Třicet osm senátorů se neovládlo a pustilo své pomstychtivé vášně a svůj hrubý politický kalkul ze řetězu. Chtějí prezidenta Klause dostat k soudu z důvodů, které jsou evidentní. Když mu nemůžeme prokousnout hrdlo či ho jinak odstranit navždy z politiky, zkusíme to pomocí soudního divadla. Výhody takového divadla jsou nasnadě – z prezidenta udělají mediálního kriminálníka a kus té kriminálnosti se přilepí na dnešní vládní koalici. Voliči, zoufalí z té kriminálnosti, přilepí se k nerozborné opozici, která má sice zhruba stejné množství skutečných kriminálníků jako vládní koalice ve vězení, ba i na svobodě, ale jinak nabízí takový ráj, že se budeme všichni divit. 

Celý zástup velezrad 

Velezradou se stala amnestie. Velezradou se stalo nepodepsání doplňku Lisabonské smlouvy o záchranném fondu eurozóny. Velezradou se stalo otálení s podpisem Evropské sociální charty. Velezradou se stalo, že rok nenavrhl a nejmenoval ústavního soudce. Tyto činy, ať už je hodnotíte kladně, či nikoliv, ohrozily svrchovanost republiky, její celistvost a směřovaly proti demokratickému řádu. O tom chtějí senátoři přesvědčit Ústavní soud a tomu také mají věřit občané. 
	Bude to těžké, malichernost vyjmenovaných činů proti síle slova velezrada je očividná, a pokud by tomu měl věřit i Ústavní soud, měli bychom mezi politiky celé davy zrádců, kteří nekonali, nepodepsali, otáleli či něco špatně rozhodli. Ano, amnestie se nepovedla, ale že by velezradila republiku? 
	A na druhé straně, víte, jak to u nás chodí. Za jednání proti demokratickému řádu lze označit kdejakou malichernost. Stačí na to, jak se říká, politická vůle. Různé odposlechy, protistátní mudrování Bárty, blokování provozu Sněmovny, nemožnost celé měsíce sestavit vládu – proti čemu asi to jsou činy? 
Pro někoho zločiny proti demokratickému pořádku, pro jiného normální, i když nepříliš hezký provoz demokracie. Je politická tahanice (rozuměj boj) prezidenta se Senátem o jménech ústavních soudců opravdu velezrada? Zákonodárce termíny velezrada, jednání proti svrchovanosti, celistvosti a demokratickému řádu jistě myslel činy vážné a demokracii či existenci republiky evidentně ohrožující. Proto ani necítil potřebu je blíže popsat – co je velezrada, je snad jasné každému. Nasadit tento obrovský kanon na běžné komáří spory institucí je nejen směšné, ale i, jak výše psáno, nebezpečné. Dělat velezradu z každého komára, který nemile zabzučí opozičnímu uchu, znevažuje to vážné téma velezrady, oslabuje pozornost a skutečně závažné ohrožení státu, až přijde, zatemní clonou těchto banalit. Příště třeba přijde s velezradou pravicový Senát proti levicovému prezidentovi. A z těch žalob se stane otravné smetí, kterému se všichni smějí, jako se to stalo s aktem „podáváme trestní oznámení“. To podávají všichni jako na běžícím pásu, ačkoliv šlo kdysi o vážné obvinění a vážné podezření, že někdo něco spáchal. 
	Prezidentova velezrada, jak si ji představuje 38 senátorů, vynese republice stejnou hanbu jako pád vlády uprostřed předsednictví České republiky v EU. Z politického hlediska jde o stejné činy, jako když Kocourkovští nosili do domů světlo v pytlích. 
	Bohužel nelze vyloučit, že i Ústavní soud se nechá strhnout vlastními vášněmi a na návrh senátorů kývne. Dobří stylisti a výteční mluvkové zdůvodní po právu takřka všechno. Zákon o velezradě je hodně neurčitý, mohou mu dát výklad hysteričtí pedanti i uvážliví soudci. Že je často účel nad zákonem (i rozumem), je u nás jev nevzácný, abych použil Klausův novotvar. 

Z lovce kořistí 

Ale celá žaloba, včetně soudního jednání, se může lehce obrátit proti žalobcům. Může se objevit právník, který směšnost a ubohost té žaloby demaskuje a rozcupuje ji. 
	I sám prezident Klaus, který je mnohem vzdělanější a inteligentnější než někteří žalující senátoři, je může dost zesměšnit. Za pár dní nebude už prezidentem, zato bude mít volné ruce. Z arény, na níž má být Klaus kriminalizován, se obratem může stát aréna jeho – argumentačně a intelektem by mu stěží některý z těch senátorů dokázal čelit. Využít rozpor mezi slovy „velezrada“ a „nepodepsal“ či „otálel“, to je pro intelekt prezidenta přímo výzva. Ze senátorů se mohou stát pokropení kropiči raz dva. Kdo je však pokropený už teď, je Česká republika, jejíž kocourkovské parametry příliš často přelézají hranice. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Paradoxy krále konfliktů
4.3.2013    Mladá fronta DNES    str. 04    Klaus odchází
    Karel Steigerwald        
Hodnotit roli prezidenta Klause, natož vytvářet nějaké hluboké analýzy bez většího časového odstupu je riskantní. Kritikům se to mnohokrát nevyplatilo. Jen okaté příklady: považoval globální oteplení za humbuk ekologických ideologů. Dnes z globálního oteplování zbyla jen víra pro zatvrzelé a neinformované sektáře. Kritizoval ekodemagogii, dnes máme na krku nesmyslné fotovoltaické upíry. Navrhoval zákon o vyrovnaném státním rozpočtu. Považovali ho za podivína, kterému se prý směje Evropa. Dnes je podobný zákon pokusem EU vyjít z eurokrize a i česká vláda takový zákon připravuje.
	Nastavil českou politiku, vždy s chutí fantazírující, k realistickým cílům. Prosadil politickou demokracii, svobodný trh, založil silnou pravicovou politickou stranu v silně levicové zemi, zbavoval lidi bludů a fantaskních představ o politice. Proti zemanovskému brontosaurismu a havlovskému intelektuálnímu idealismu postavil racionalitu a klasické konzervativní hodnoty, o jejichž povaze v České zemi bohužel málokdo něco ví. Přesto směroval Čechy z husitskokondelíkovské kotliny kádrováků, sudlic a tlačenky ven k modernizaci a reformám. Propagoval a vykládal nejsvobodnější ekonomické myslitele. Často kritizoval většinu, šel proti proudu, často vyhrál, ale málokdy se dočkal uznání. Ani kritiku eura či schodkových rozpočtů mu neuznali.
	Přesto ho konflikty přitahovaly. Složitý svět přeložil vždy do politického hesla: sarajevský atentát, mobilisace. Nevítězství. Neprohra. Často ho ničili klasickou českou větou: To je toho, že kdysi říkal, co dnes ví každý. S mocí nekoketoval, chtěl ji, aby mohl politicky konat. To je v Čechách málem neřest. Byl velmi vzdělaný. Další neřest. Do třetice neřestí – fanatik práce.

Odchodem na Hrad končí jeho ideová politika

Všechny Klausovy velké boje o svobodu však zastínilo jeho odcházení. Kritici triumfují, zastánci jsou zděšení a nerozumějí mu. Říkají: Co nyní prezident dělá, je absurdní jako v Ionescově hře Král umírá. Ionescův vladař hyne a kolem něj ubývá a zmenšuje se jeho říše. Jako Klaus a jeho říše dnes. Sebestředný úpadek, zúžené obzory, izolacionismus, boj proti šlechtě, nechuť k cizotě, afinity k samoděržavným vůdcům (Mečiar, Putin), víra v božský původ Petra Hájka. Přesvědčení, že Havel je nepřítel svobody. Kádrování Švejka. Konzervativní založení se mění v izolacionismus. Vede spory čím dál malichernější. Moskvy se nebojí, už tam nebydlí ďábel. Bruselu se bojí, tam ďábel kvete. Očekává bruselské peklo. Obklopil se podivíny. Navazuje nepochopitelná spojenectví. Dočkáme se pokusu prohlásit Miloše Zemana svatým? Obklopují ho zatuchlí pravicoví sekerníci, více však zatuchlí než pravicoví. Odchodem na Hrad skončila jeho koncepční „ideová“ politika. Nahradily ji sólové cíle individualisty v izolaci.
	Havel často mluvil o osamělosti a osamělý také byl. Klaus o osamělosti nemluví, ale není na tom lépe. Posměváčci říkají, že zvláštní izolaci našich prezidentů přivolává sám Hrad, ta obrovitá starodávná stavba, plná sychravosti, fičících větrů dějin, neobyvatelnosti a provinční pompéznosti. Kdo se prý dívá z Hradu dolů na lidi, upadá po čase do vlastních představ. Havel nakonec viděl svět v dalajlamovi, Klaus má Hájka. Masaryk míval Plečnika. Srovnávat ty postavy je nesmyslné, ale jsou to duchovní druhové našich osamělých prezidentů. To je dost materiálu na úvahy o absurdní velikosti a nízkosti, o strhující rozpornosti a pádu z velikosti až dolů. Tragédie muže konzervativní moderny, který upadl do provinčnosti, s níž léta bojoval.

Nesuďme před časem

Zatím jsme v první fázi klausovských hodnocení. Ta má charakter kampaně, oprávněného i titěrného odsuzování, zřídka i chvály. Škoda, že druhé fáze hodnocení se my živí nedočkáme. Chabý závěr Klausovy éry je pro hodnotitele nebezpečný. Přehlédnou, že není jen závěr, v jehož divné záři mizí celé prezidentovo politické dílo. Závěr to dílo nekorunuje, možná to dokonce ani není žádný závěr. Každý Klause rád poválí v prachu cesty. Lid má rád pády. Tak to teď Klausovi nandá. Na Klause se za amnestii oprávněně nadává. Na soudy a policii se nenadává, třebaže produkují desetileté nekončící procesy. Současnost si u Klause píše záporné znamínko. Než je v budoucnu někdo opraví, uplyne mnoho let a z paměti se vytratí další prezidenti.
	Proti Klausovi se nikdy nepostavila silná kritická osobnost, aby ve srážce dvou světů zrál výsledek. Šel proti němu místo argumentů jen bzukot malichernosti, zášti, sebevědomé malosti a nevzdělanosti. Poslední trapný pokus: za trapnou amnestii mu přišít trapnou velezradu. Nekonečný boj s hmyzem poškodí i nepoškoditelnou osobnost. Na počátku cesty říkal Klaus: nejprve čtěte učebnice, pak se ptejte. Dnes do něj sebevědomá malost pálí oprávněnými kritikami. Tak paradoxní osud si král konfliktů určitě nepřál. Ale žel, sám mu vyšel vstříc.

O autorovi| Karel Steigerwald, Dramatik, filmový scenárista, komentátor MF DNES. Napsal řadu divadelních her, které se hrály v Národním divadle, v Divadle Na zábradlí i jinde.
Foto autor| Foto: Tomáš Krist
Foto autor| Foto: Petr Topič, MAFRA
Foto autor| Foto: David Port, MAFRA
Foto popis| S pistolí Snímek nemůže nepřipomenout incident z konce prezidentování, kdy na prezidenta v Chrastavě střílel z plastové pistole kuličkami nespokojený exkomunista. Ochranka reagovala pozdě. Událost předznamenala rozpačité poslední měsíce v prezidentském úřadě.
Foto popis| Proč amnestie? Poslední týdny Klaus marně hájil rozsáhlou amnestii. Zaplatil za ni rekordní ztrátou popularity.
Foto popis| Autor Autogramiáda k jedné z 16 knih, které na Hradě vydal. Někdy jde však spíše o dlouhé eseje, kterým ke knižní podobě pomáhá velikost písma.O autorovi| Karel Steigerwald, Dramatik, filmový scenárista, komentátor MF DNES. Napsal řadu divadelních her, které se hrály v Národním divadle, v Divadle Na zábradlí i jinde.
Foto autor| Foto: Tomáš Krist
Foto autor| Foto: Petr Topič, MAFRA
Foto autor| Foto: David Port, MAFRA
Foto popis| S pistolí Snímek nemůže nepřipomenout incident z konce prezidentování, kdy na prezidenta v Chrastavě střílel z plastové pistole kuličkami nespokojený exkomunista. Ochranka reagovala pozdě. Událost předznamenala rozpačité poslední měsíce v prezidentském úřadě.
Foto popis| Proč amnestie? Poslední týdny Klaus marně hájil rozsáhlou amnestii. Zaplatil za ni rekordní ztrátou popularity.
Foto popis| Autor Autogramiáda k jedné z 16 knih, které na Hradě vydal. Někdy jde však spíše o dlouhé eseje, kterým ke knižní podobě pomáhá velikost písma.

Dva soudy, které nebudou
1.3.2013    Mladá fronta DNES    str. 10    Názory
    Karel Steigerwald        
Haiku Karla Steigerwalda komentátora MF DNES 

Sešla se vedle sebe dvě důležitá témata. Senátoři navrhují, aby šel prezident republiky za amnestii k soudu. A Haiku přichází s návrhem: uspořádejte veřejný proces s komunismem. Žalujte KSČ (KSČM), Lidové milice a StB. Reagujeme tak na poslední události v oboru spravedlnosti a lži. Komunisti sice couvli a své udavačské předáky stáhli z funkcí, ale je to vítězství Pyrrhovo. Přijdou další boje a vytvoří další veřejný prostor pro vychvalování komunistických hanebností. Senátoři zase chtějí dostat před soud prezidenta a snad i obžalované, které osm a více let nikdo neodsoudil. Jsou to dva důležité, i když nereálné procesy. 
	Protože právní pořádek neumožňuje takový „norimberský“ proces, udělejte proces občanský, jen tak, na zkoušku, ale vážně. Sestavte tribunál ze zachovalých soudců. Vysvětlete, podle jakých zákonů budete soudit. Pomůže vám příklad norimberského procesu. Grebeníček jako kdysi Göring řekne, že vítězové soudí poražené. Neberte na to jako v Norimberku ohled. Napište žaloby, proveďte výslechy svědků, předložte důkazy. Zeptejte se obžalovaných, zda se budou před tribunálem obhajovat. Když ne, nahraďte je jejich advokáty. Dejte obhajobě velký prostor. Držte se spravedlnosti zuby nehty. 
	Výsledkem budou rozsudky, soudem cejchované. Jako v Norimberku. Dáte si je sice za klobouk, ale můžete je zveřejnit. Žaloba, obhajoba, rozsudek – norimberský proces byl nesmírně důležitý především pro budoucnost. A také pro novinku, s níž přišel: i politika se může stát zločinem. Klement Gottwald v Únoru – kolik to bylo zločinů, spoluviny a příkazů k vraždám? Dokážete to? Jsou ještě svědci? A jiné důkazy? V archivech? Doceňujete smysl takového nesmírně obtížného a nákladného procesu? Komunisti tvrdí, že jejich hnutí zločiny nepáchalo. Mají šanci dokázat to u soudu. Stejnou šanci mají i antikomunisti, kteří o zločinech komunistů tolik mluví a podle komunistů tak málo dokazují. 
	Norimberský proces žaloval i organizace. 
NSDAP, Gestapo, SS. Žaloba snesla argumenty. Je zločinem být v Lidových milicích, v KSČ(M), u StB? Důležitý námět pro soud. A další: je politické jednání (zabavování majetku lidem podle rozhodnutí KSČ) trestným činem, jak říkají antikomunisti, nebo je to práce pro budoucnost na základě vědeckých poznatků nejpokrokovějšího učení? Obhájí se komunisti? Je mučení a popravování politických odpůrců obhajitelné, i když se jedná o reakcionáře? Je souhlas s okupací sovětskou armádou velezrada? Měl někdo právo postavit se násilím proti ozbrojeným silám komunistické moci? A co tedy ti Mašínové? 
	Proces by byl složitý. Pracný a drahý, i když by mu pomáhala spousta dobrovolníků zdarma. Mladí komunisti by sháněli důkazy pro, potomci obětí důkazy proti. Průběh procesu by mohla přenášet televize. Nic napínavějšího se o českých moderních dějinách zahrát nedá. 
Podobný proces by mohli uspořádat senátoři s tou jejich Klausovou velezradou. Žádný normální soud je vážně nevezme, leda by nebyl normální, což také nelze vyloučit. Tak si to mohou senátoři zahrát: žalobci, paragrafy, soudci, obhájci. I to by mohlo veřejnost zajímat. Od výkřiků typu zločinec zradil by soud musel postoupit ke konkrétnímu činu, k paragrafům, k jasné žalobě, jasné obhajobě. Rozebrat věcně bizarní záhadu, jak vynesením milostí prezidenta republiky může dojít k velezradě, by bylo nesmírně zajímavé. Žádné argumenty, které by z této paradoxní věty udělaly reálný zločin, zatím známé nejsou. Vágní okaté politické výkřiky na to nestačí, pokud by nebyl soud jen nástrojem předem určených rozsudků, což je dovednost, která se u nás také umí. 
	Dva soudy, které nebudou, by hodně vnímání spravedlnosti pomohly. Udělejte je tedy bez státu, nanečisto, jako hru. Dřina s nimi se rozhodně a mnohonásobně vyplatí. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Sprostá slova umělce a gáže ředitele ČT
27.2.2013    Mladá fronta DNES    str. 10    Názory
    Karel Steigerwald        
Bez sprostých slov by život nebyl možný. Jejich význam a poslání lidé nedoceňují, protože sprostá slova tu jsou sama od sebe i bez státní regulace a slouží, jak mají. Hlavní jejich smysl je, že jsou tabu, a kdo je používá, riskuje. 
	Ještě že to naše soudy vědí a používání sprostých slov správně hodnotí. Umělec Knížák vysoudil dvakrát sto tisíc za to, že po něm umělec Černý v ČT vrhl hned dvě sprostá slova. Knížák šel k soudu, ale měl Černého bombardovat stejně. Sprosté slovo ke vztahům mezi umělci odjakživa patří a odjakživa za ně soudy trestají. Jinak by ztratilo na důstojnosti. Postupně by se z něj stalo slovo všední. 
	To, co řekl Černý o Knížákovi, říkali bychom všichni. 
Smysl by to mělo stejný, jako kdyby Černý nazval Knížáka zkamenělinou. To by Knížákovi bylo jedno a možná by na to byl i pyšný. Černému by řekl, že je pouhý píseček. Vidíte, jen soudní moc sprostá slova udržuje při síle. 
	Na Černého slově vydělala i Česká televize. Nebýt ho, nikdo by si jí ani nevšiml. Vždyť je to po výši platu jejího brněnského ředitele jediná zajímavá věc, kterou do veřejného prostoru vnesla. Mohla by uveřejnit svůj průzkum, která sprostá slova nejčastěji táhla divákům hlavou po zveřejnění té gáže. Dostala by pokutu a byla by slavná.

KSČM a hrob Gottwalda
26.2.2013    Mladá fronta DNES    str. 09    Názory
    Karel Steigerwald        
Klanět se, jako KSČM včera, u hrobu Klementa Gottwalda je dost nebezpečné. Komunisti by jej neměli dráždit. Státník by se mohl probudit a vylézt ven. Komunistům před hrobem by se pak nevedlo nejlépe. Gottwald by se na ně mohl zase vrhnout jako tenkrát. Některé by dal popravit jako trockistu Kalandru. Jiné by jako Slánského pověsil co agenty židoimperialismu. Nacionalisti typu Husáka by dostali dvacet let. Mnozí méně důležití by seděli deset let. 
	Marný by byl jejich kvil, že Gottwalda milují. Sáhl by i na ČSSD. Předáky jako Laušmana by nechal shnít neznámo v které věznici. Nic by jim nepomohlo, že by prchli do Rakouska. Drápy hrobního džina by dosáhly až tam. To se to modlí u hrobu, když se ví, že Gottwald ven nevyletí. Ale platí-li zákon věčného opakování, vyletí.

Výročí puče
25.2.2013    Mladá fronta DNES    str. 08    Názory
    Karel Steigerwald        
Politické dohody s obhájci a následovníky vrahů 
Dnes je to pětašedesát let, co přišli brilantními podvody a násilím komunisti k moci poprvé. Než tu moc popadli, mluvili stejně líbezně jako dnes. Nakonec bylo neslušné proti komunistům něco namítat. Kdo to dělal, vypadal jako podivín. 

Rozhodně je lepší komunisty nevolit než proti nim demonstrovat. Demonstrace je poslední prostředek pro vytrvalé a zoufalé. V demokracii praktický účinek nemá, má účinek gesta. 
	Komunisti se mohou demonstracím jen smát. Po svém říkají: štváči na náměstí, to je nedemokratický nátlak. Rezidenti StB, které dáváme do funkcí, jsou demokraticky zvolení odborníci, křiklounům se jen smějme. 
Proberme to popořadě. 
Komunistická strana kradla, zabíjela a potlačovala všechna myslitelná lidská práva. 
Přesto ji nikdo nezakazuje, je v parlamentu a volí ji deset až dvacet procent voličů. To k podílu na moci ve většinovém systému při dobré konstelaci postačí. 
	Strany se v tom systému zvedají k moci, stejně jako se v Egyptě zvedaly obrovské kvádry. Kýváním, šprajcováním, podsypáváním. Davy slaboučkých zvedají stovky tun. Sociální demokracie tím způsobem zvedá KSČM k moci, protože se jí to samotné hodí. Není sama. V parlamentu si tykají všichni, říkají si nazdar Vojto, těbůh Mirku. Je jim tam útulno jako doma, jsou spokojení. Vytvářejí podivný nesrozumitelný svět, nám ven říkají, jaké jste nás zvolili, takové nás máte. 
	Komunistům roste chuť k jídlu, ostatní partaje to nevidí. 
	Šíří se kolem toho mnoho milosrdných lží. Že jsou zvolená strana, že neporušují zákon, že uznávají demokratická pravidla, že mají práva jako ostatní, a když se s nimi spolupracuje, tak se napravují a čas od času se i všelijak omluví. Zvedá se z toho žaludek, ale nikoliv politikům, těm se KSČM v parlamentu hodí, jedněm víc, druhým méně. Politik nikdy neřekne, že krom těch hlasů ve volbách je vše ostatní obyčejná lež. Zákon a demokratická pravidla používají komunisti jen jako šikovné páky ke svému vyviklávání blíž k moci. 
	Už to je důvod, že žádná práva jako ostatní mít nemají. Má-li někdo v republice cit pro svobodu, nemůže s komunisty dělat žádné mocenské dohody. V parlamentu je máte, budiž, ale do postele s nimi lezete dobrovolně. 
	Komunismus je učení zlé, s prolhanými cíli. Když se dostane k moci (obvykle za podpory demokratických pravidel), nastolí krutovládu fanatické ideologie. Žádné Mirku sem, žádné Lojzo tam – tak sami sebe chlácholí zbabělí politici. Ať si nedělají iluze, Lojza s Mirkem jim na krk šlápnou, tykání netykání. 
	Ve veřejnoprávní televizi byl rozhovor s Filipem. Filip se zastával rezidenta StB, kterému socialisti dali vysokou funkci. 
S tučnou drzostí vysvětloval, že to není nic špatného a že ten pan estébák je odborník. Televizní redaktor se s Filipem o problému bavil vážně, jako by to byl nějaký politik. 
Neřekl, hájíte, Filipe, toho rezidenta, protože sám jste udavač. Nechal ho lhát. A Filip lže, jak chce. Stojí o něj politici, jsou rádi, že tak pěkně lže. Hodí se jim komunistické hlasy. Dělají s KSČM domluvy, zvedají je tím nahoru a jako slepci si myslí, že žádní vážní komunisti už nejsou, že je jen Lojza s Mirkem, naši braši. 
	Říkejte, prosím, jasně a vážně, že děláte politické dohody s následovníky a obhájci vrahů, ničitelů svobody a mučitelů lidí. 
Řekněte, že vám to nevadí, protože vy sami chcete k moci za každou cenu, i kdybyste k ní měli přijet na komunistickém čertovi. Neříkejte, že se čert polepšil, že má civilizovaný kabát, že mu na srdci leží svoboda, blaho lidí, volnost, bratrství a že na to všechno má kvalifikované odborníky. A neříkejte, že komunista není nebezpečný, že je to jen taková pomocná strana z odkecaných časů. Dobře víte, že v rozviklaném systému mnoha politických stran a poměrného rozkrajování moci můžete komunisty snadno vytáhnout k mnohem většímu kusu moci, než by jim aritmeticky připadl. A to také děláte. 
	Demonstrace lidí s vámi nesouhlasí. Je jim to zatím málo platné. Komunisti stavějí do čela estébáky, aby ukázali svou narůstající moc (vy jim ji dáváte) a aby se i vám smáli. Bázliví už nejsou, nedávají dopředu nějaké jen tak žvanivé strejdy s brejlema, dávají dopředu ostré hochy. Přímo odborníky. Na tom ostří se právě teď uhnízďuje česká sociální demokracie. Není nebezpečnější sedadlo. 
	Dnes je to pětašedesát let, co přišli brilantními podvody a násilím komunisti k moci poprvé. Než tu moc popadli, mluvili stejně líbezně jako dnes. Kdo před nimi varoval, tomu všichni říkali: Stalin jde k demokracii. Nakonec bylo neslušné proti komunistům něco namítat. Kdo to dělal, vypadal jako podivín. Mnozí tehdejší podporovatelé komunismu později říkali: My nevěděli. Podvedli nás. Dneska víme všechno. 
Kolo dějin, v jakési bizarní metafoře, jak by řekl ten jejich Marx, se točí zas stejně. Demonstranti jsou prý směšní a komunismus je jiný. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Zločin století
19.2.2013    Mladá fronta DNES    str. 08    Názory
    Karel Steigerwald        
Bojovat proti restitucím je vděčnější než je řešit 
ČSSD včera podala k Ústavnímu soudu návrh na zrušení zákona o církevních restitucích. Nesouhlasí s podmínkami majetkového vyrovnání státu a církví. Ústavní soud přitom v minulosti volal po vyrovnání státu s církvemi a kritizoval poslance za letitou nečinnost. 

Sociální demokraté a přidružená uskupení (VV, KSČM) žádají od Ústavního soudu, aby zrušil „loupež století“, tedy církevní restituce neboli zákon o narovnání vztahu státu a církví. Důvody: peněžní část je vypočtena nejasným způsobem, církvím se rozdá majetek, který nevlastnily, a zvýhodňují se některé církve proti jiným a proti jiným restituentům. 
	Jsou to vesměs argumenty, jejichž duch se opakuje vždy, když jde o nějakou nápravu komunistických křivd v souvislosti s majetkem. Neplatilo to jen v případě vleklého restitučního sporu o miliardový Lidový dům, který ČSSD nakonec dosti vachrlatým způsobem získala. (Že jiní držitelé akcií v podobné restituční při nezískali nic, se přehlíželo.) Příznačné je užívání termínu „loupež století“. Ten už si vyčerpala KSČ, která počínaje rokem 1948 (potažmo však již od roku 1945) zabavila obyvatelstvu bezmála všechno. Peníze, nemovitosti, polnosti, podniky, dílny, valuty, penze, pojistky, zvířata, lesy. Právním podkladem k tomu byla komunistická ideologie, jedno z nejfanatičtějších náboženství minulosti. Tento termín revokují při nápravě komunistických krádeží ze dvou důvodů: mají komunistickou infekci v myslích a nechuť vzdát se nakradeného. 

Populistická hra 

Protirestituční politika sleduje vlastní cíl: získat (a zvětšovat) oblibu u voličů, kteří také nechtějí církvi vrátit, co jí komunisti ukradli. Je to obvyklý postup: potomci těch, kdo všechno ukradli, volají dnes „loupež století“! To volání adresují veřejnosti, která se v problematice nevyzná a neví, co bylo kdysi. 
	Argumenty proti restituci jsou matné, chabé a nesmyslné. O tom, který majetek církvím patřil a má být vrácen, rozhodnou normálním právním postupem soudy. Rozhodující při tom bude vlastnický stav k 25. únoru 1948. Kritici fantazírují o nějakém tehdejším veřejnoprávním či státním vlastnictví církevního majetku. I to jsou relikty komunistického ducha. Předkomunistické právo znalo jen vlastnictví a nevlastnictví. Tím se budou soudy řídit. Až vrátí nějaký majetek neoprávněně, bude čas na odvolání a podobné normální postupy. 
ČSSD ví už dnes, že k tomu dojde, a chce to již dnes přezkoumat. Jak? Za nemovitý majetek, který vrátit z různých rozumných důvodů nelze, dostanou církve postupně peněžní náhradu. Ta je vypočtena údajně „nejasným“ způsobem. Jasnější způsob ČSSD nepředložila. Nepředložila dokonce (krom frází) žádný svůj vlastní, propracovaný a ucelený návrh na vypořádání s církvemi. 

Proč nepřišli s vlastním řešením? 

Celá operace se prosazovala a zpřesňovala (a vlekla) přes dvacet let. Není pochyb, že církve mají být na státu nezávislé (nejen svou vírou, ale i finančně). Není pochyb, že byly okradeny. Není pochyb, že je stát dnes financuje z vašich peněz, voliči. Není pochyb, že „odstátnění“ církví uleví i státní kase. Není pochyb, že operace vracení majetku je složitá a má mnohá úskalí. Proto se hledání shody v řešení tak vleklo. Protirestituční koalice své návrhy nedávala. Vkládala do mnohaletých jednání jen své nepoužitelné postkomunistické miny o krádeži století, o lupu, který církve uchvátí a pak prodají ničemům. Na jeden efektní argument nepřišla: Jaké restituce! Kostely patří těm, kdo se v nich modlí. Bůh není, nic mu nedávejte. 
	Celý boj o odstátnění církví vykresluje v srozumitelné metafoře, jak se u nás dělá politika. Část politiků chce vyřešit nějaký problém celé společnosti, což se obvykle daří částečně, s mezerami a nedostatky. Jiná část politiků se k problému přidá, aby si na jeho kritice vysloužila oblibu veřejnosti, což lze nejlépe získat šířením předsudků a nepravd. O řešení problému zájem nemá. Pozice kritika je vždy lepší než pozice navrhovatele. Viz nejčerstvěji Bursík – důležitý ideolog prosazování fotovoltaických panelů – dnes kritizuje vládu, že následný podvod neřeší razantně. Klidně ji obviní, že chystá podobný podvod v atomovém Temelíně. Ví, co dělá, jako každý mazaný populista. Voliči si nepamatují, málo se orientují a v každé spletité situaci se spolehnou především na největší křiklouny, kteří jim problém předžvýkají do srozumitelného hněvivého gesta. Atomová lobby! Krádež století. Sto tisíc korupčníků! Já to nedopustím! Vyžeňte dinosaury! To se líbí. 
	Proticírkevní koalici nejde o vyřešení problému – aspoň nějaké, když ne dokonalé. Jde jí o udržování problému, protože je to báječný terén pro populistické hry. Řešení se dá slepecky odsouvat, však nehoří, zato politické zisky kritiků naskakují hned. Stejný politický pat prožívá reforma penzí, zdravotnictví, školství. 
	Naše politické prostředí je postkomunistické. Plné rudých balastů, iracionálních představ a předsudků. Když to začalo v roce 1990, lidé se báli, že všude budou zlatnictví a pornosalony, nikde mlékárna s rohlíky. To je brzy přešlo, viděli rychlý pozitivní výsledek. Bojovníci za regulaci maloobchodu přesedlali na boj proti reformám penzí, zdravotnictví i postavení církví. To jsou pro demagogii lepší témata, mají řešení dlouhodobá a užitek z nich nastoupí také za delší čas. 
	Proto je naše politické prostředí tak ochablé a bezmocné. Najít a prosadit nějaká racionální řešení je takřka nemožné. Vždy se najde dost lidí, kteří vzkřiknou: Nikdy! Je to zločin století. Zločinem století je ale postupné promarňování šancí, které jsme před dvaceti lety měli. Potomci to nikdy nepochopí. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Český národ miluje srandu
15.2.2013    Mladá fronta DNES    str. 10    Názory
    Karel Steigerwald        
Haiku Karla Steigerwalda komentátora MF DNES 

Vážné věci, říkáme v Haiku, už asi neexistují. Všechno je provokace, sranda, recese, zábava, bonmot a mystifikace. Ano, to jsou samé ušlechtilé druhy lidského myšlení, ale když je nedoprovázejí jejich rodné sestry rozum, vzdělání, vkus a empatie, mění se svět v peklo plné ďáblů rozšklebenců. 
	Esesáci to rozpoznali už před lety. Češi jsou šklebící se bestie, řekli. Mít tak trefný úsudek od esesáků je strašlivé. Můžete se tomu všichni zasmát, je to fakt hustý! 
	Jakýsi komunistický střízlík z vysoké školy si osedlal nový demokratický stát, aby mu dvacet let sloužil. Je to velká sranda. Tři studenti střízlíka, komunistickou potvoru, vyhnali z vysoké školy v roce 1990. Pedagog, místo aby byl rád, že na něj nepřišel nějaký novodobý Grebeníček z mučírny, je za to žaluje. Stát mu zobe z ruky, žaloby běží už víc než dvacet let. Chechtáte se dost? 
	Tři studenti teď žalují stát. Chtějí 300 tisíc odškodného a omluvu za dvacet let běžící nejapný proces. To je spravedlivý a mírný požadavek, omluvy i peněz se jistě asi za devět let dočkají. 
Neznamená to, že jejich proces s komunistickou potvorou skončí. Ten poběží dál a možná vnuci potvory vyhrají, protože už si nikdo nebude pamatovat, co to byl komunismus. Smíchy se můžete válet po zemi. Advokátům potvory přibude ještě jeden proces, s námi. Za tu potvoru. 
	Dokazovat, že na komunistického kádrováka či předsedu vysokoškolské komunistické buňky, či co ta potvora vlastně byla, se přízvisko potvora hodí, bude komplikované. Komunisti totiž budou ve vládě, to soudy umějí ocenit, být kádrovákem bude čest, trest nás nemine. Hejno soudců, kteří tak dovedně udržovali potvorův proces dvacet let v chodu, bude povýšeno. To vše za všeobecného veselí vykutáleného národa. 
	KSČM v Brně vydává občasník Echo. Zkoumali v něm otázku Dullesova (ředitel CIA v padesátých letech) plánu. Tento imperialista chtěl našim „malířům vzít touhu zabývat se zobrazováním probíhajícím v hlubinách národních mas“. Kdo sleduje malířství, ví, že se mu to povedlo. 
Hlubiny národních mas nikdo nemaluje. Chtěl také podporovat „takzvané umělce zastávající kult sexu, násilnosti, sadismu a všeliké nemorálnosti“. Dullesovo odhalování je příspěvek do debaty o polidštění komunistů a také cenná myšlenková pomůcka do příští koaliční vlády. Když uvážíme, že si to vezme na starost herec Jandák, hlavně tu nemorálnost, bude o zábavu postaráno. Bude na vládě z Echa předčítat, jak „Dulles mravně zkazil naši mládež a zbavil ji cti“. 
	Touha po legraci zavítala do všech koutů našeho života. Přispěla i k boji proti klamání, lži, podvádění a dalším srandovním nešvarům. Jedna firma vypustila do televizní reklamy pána s psíky, kteří měli na hlavě falešné sobí parohy. 
Bylo to absurdní, vtipné a milé, ale pozor – falešné sobí parohy! A heslo „Pryč s falešnými soby“ k tomu. Chápete, faleš, klamání, vydávání pejsků za soby, umělé parohy k tomu. Naštěstí zasáhly soudy a byli jsme všichni od dalšího klamání ochráněni. Náš život stal se čistším. Vděčíme za to soudu, který to rychle rozlouskl. Když trestat neřád, tak falešné parohy! Loni ti sobi vyběhli, letos už mají rozsudek. Těm může Janoušek jen závidět. Příběh by se měl hrát dětem. Jak nezávislý soud přemohl falešného soba. Děti by se dozvěděly, že se nemá lhát a vydávat se za soba, když sobem není. Chápete tu srandu? Kdo není sob, ať neříká, že je sob. To má v politice ohromné uplatnění. Je to lepší poučení než celá kampaň proti korupci. 
	Ptákem roku se stala břehule říční. Zvolili ji ptákologové. Protest vznášejí bekasina a chřástal. Zbývá ještě zvolit úplatek roku. Nositele titulu čeká dvacet let marného vyšetřování. 
Amnestie roku se nevolí, naskakuje sama. Dárcem roku je Miloš Zeman. Jana Bobošíková kandiduje na papeže. Titul Bobošíková roku by měl při- jít automaticky. Ať je sranda. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Zemanova třetina
13.2.2013    Mladá fronta DNES    str. 12    Názory
    Karel Steigerwald        
Nejde o hokej, nýbrž o plat. Jeho třetinu dá prezident Zeman na státní dluh. To se bude lidem líbit. Méně se jim bude líbit, když tutéž třetinu budou muset jednou dát všichni, voliči Zemana počínaje (ti to mohou chápat jako milý bonus), voliči Bobošíkové konče. Dluhy státu se platit musí. A jednou na placení dojde, Zeman jen předbíhá. 
	Vlády platby odkládají. Hrnou před sebou ročně několik desítek miliard úroků, na které se každoročně voliči skládají i bez Zemanovy pobídky. On chce přesto být vzorem. Založí fond pro všechny následovníky. Když těch 160 tisíc zaplatí všichni (hlavně bohatí), bude stát bez dluhů. Může to být pobídka, aby dělal dluhy nové. 
Možná by vedení státu mělo raději státní rozpočet pořádně škrtit než dělat neúčinná gesta. Ale vidíte sami, jaký řev dělá Nečasovo škrcení jen maličké. 
	Zemanova úspora je líbivá kapka v moři. Efektnější je sestavovat rozpočty bez dluhů. Socialisti mají rádi teorie o prospěšnosti dluhů. Prezident by jim měl vysvětlit, že dluhy škodí. Nemusel by pak střádat ze svého a krátit dceru na věnu. Naposledy se sbíralo pro stát v roce 1968. Vznikl zlatý poklad na pomoc svobodě. Místo svobody přijeli Rusové a poklad schramstla kolaborantská vláda. 
Sbírky pro stát jsou líbivé, ale riskantní. Sbíralo se na Koreu, Kubu, Vietnam. Kdo ví, pro koho příští prezident vlastně svou zimní pomoc střádá.

Jakobín a tunelář
12.2.2013    Mladá fronta DNES    str. 08    Názory
    Karel Steigerwald        
Zbývá alespoň TGM. Dost málo i na malou zemi

Skutečný vážný a pro občany důležitý pravo-levý spor o to, jak spravovat stát, bledne v záři takových bizarních šrapnelů, jako je Hájkův božský původ, Havlovo jakobínství a slovensko-rakousko-nacistické angažmá tchánů Klause a Schwarzenberga.

Václav Havel je tedy jakobín. Ve službách satana sloužil nenávisti. To jsou střely z jednoho bastionu. Druhý bastion pálí na Edvarda Beneše: zradil, spikl se se Stalinem, rozpálil genocidu Sudeťáků. Třetí, bastion Václava Klause, se poslední týdny vlády stará o to, aby ani z jeho památky nezbylo nic pořádného. Čtvrtý, Zeman, teprve bude. Bůh s námi. Komunistické prezidenty do úvahy brát nemusíme, byla to monstra. Na pohřbu prezidenta Havla řekl prezident Klaus: Nejsme velký národ, a proto ani velkých postav nemáme na rozdávání. Slova jsou to zlatá, ale do větru. Ne rozdávat, ale rozmlátit, to je český obchod s velikány.

Vylučování z národa a lidu

Zbývá tedy jen TGM. Toho ještě žádná česká kampaň neroztřískala a nepodupala v blátě.
Snad že už zkameněl nebo je dostatečně vzdálen dnešní politické vřavě, jejímž cílem není něco vybudovat, nýbrž zbořit, co už stojí.
	Jaká témata nám předáci nabízejí: autentický Čech kontra cizinec, nacista kontra hulvát, dědeček rakouský nacista, dědeček slovenský fašista, vykazování z národa, Havel jakobín, Klaus ruský agent. Havel zavádí boření lidských řádů, Klaus spálil zemi. A za nimi ve stínu Beneš, který chtěl vyhladit všechny Němce, třebaže byli nevinní, aby se zalíbil Stalinovi.
Případně i církev, která chce ukrást, co jí komunisti ukradli, zatímco lid čeká už zase bída a hladomor. Neunikl ani Jan Palach. Drzý udavač Grebeníček jej z tábora lidí zoufalých nad poměry přesunul do tábora vyznavačů rozkvétající kolaborace s okupanty. To jsou hlavní témata, kterými do nás vrchní politika praží.
	Můžete si připadat jako v blázinci. Žádné z těch témat ve skutečnosti dnes k ničemu nepotřebujeme. Některá patří do pracoven akademiků, jiná na smetiště, další jako by z dílny komunistických kádrováků vypadla (kdo je čí dědeček), jiná duní hněvem staročechů, ještě jiná nenávistí volnomyšlenkářů k věřícím.
Osou toho mumraje je spor Havel – Klaus, dnes nejen zbytečný, ale i absurdní.

Rozum na pochodu

A jaká témata republika potřebuje? Racionální reformy penzí a zdravotnictví. Snížení korupce, zvýšení schopnosti korupci trestat. Zvýšení právní jistoty občanů. Ochranu voličů před plýtváním státu, vyrovnaný rozpočet. Racionální reformu státní správy, zvýšení její rentability a výkonnosti, snížení státem zbytečně živených krků. Větší ochranu obyvatelstva před šířením bludů, větší ochranu politiky před demagogií a lží.
	Nabídka v prvním odstavci není kompatibilní s potřebou odstavce druhého. Máme vládu, která se snaží na potřeby státu odpovídat. Utápí se však v trapných rozvalech, zradách a nechtěném šaškovství ministrů, které zoufalý premiér marně střídá jako panáky v orloji. Krom demobilizujících problémů koaličních je vláda vystavena palbě zvenku. Každý pokus o reformu je částečný a zahyne dřív, než se nadechne. Ve skutečnosti nikdo, krom hrstky nečasovců, žádné reformy státu nechce, protože ten klumprcajk zatím jede a chvíli ještě pojede, tak proč to měnit – což je vlajková úvaha všech příštích katastrof.
	Politika jako názorový spor o řešení potřeb státu se rozplývá v upatlaném pletichaření, jehož cílem je škodit konkurenci, v nechutném kádrováctví a v abstraktním bombardování ideových nepřátel raketami nekonečně dálkového doletu. Skutečný vážný a pro občany důležitý pravo-levý spor o to, jak spravovat stát, bledne v záři takových bizarních šrapnelů, jako je Hájkův božský původ, Havlovo jakobínství a slovensko-rakousko-nacistické angažmá tchánů Klause i Schwarzenberga.
	Nevím, co si mají voliči počít. Na začátku bylo nepochybné, že Havel představoval touhu a boj za svobodu. Vzniklé svobodné republice dal mezinárodní respekt jako málokdo. Garantoval, co se pak neudrželo: vkus a noblesu, politické fantazírování. Stejně tak bylo nepochybné, že Klaus vtiskl té republice směr: politické strany, svobodný trh, rychlou privatizaci.
	Nebyl důvod, aby vznikla zbytečná válka, jak vidíme, až za hrob, Jakobína s Tunelářem. Jakobín neměl žádný politický koncept, kterým by bořil řád, měl jen sny, fantazie a lidský cit. Politika ho odsunula na okraj, k dalajlamovi. Tunelář směr měl, i cíl. Co má dnes, je těžké zjistit. Snad posedlost světanápravou a Zemanem. Zdravého samoděržaví Rusů se nebojí, nemocné eurosvobody ano. Co je platné, že kritizuje ekozoufalce, když se mu sype stát.
Čtěte všichni, jak Hájka stvořil bůh. To je větší gaudium než Havlův dalajlama.
	Dnes tedy, a to ještě není po bitvě, nezůstala ani jediná politická strana a ani jeden ideál naživu. Námitka, že Havel bořil řád, je planá. Řád se hroutí až dnes, po dvacetiletém budování zase už trosky. A nad nimi ční socha TGM. Ale taky jen dočasně, už se blíží názor, že Rakousko bourat neměl. Z názoru bude brzy fanatické hnutí a socha půjde na porážku. A my všichni s ní. Přijdou nová božstva s pevnějšími hodnotami. Budou levo-levá.

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Vrazi a hrdinové
9.2.2013    Mladá fronta DNES    str. 10    Názory
    Karel Steigerwald        
Pane Grebeníčku, myslíte si, že už jste zase vyhráli? 

Grebeníček je obyčejný udavač, v KSČM ctihodná pozice, ale jako strašák pro demokratickou politiku sloužit může. Pověste si jeho řeči před oči a čtěte je denně. Jestli se demokrati nevzpamatují, zavede nějaká vláda ještě větší blbosti než ta dnešní. 

Grebeníček se pustil do Palacha s odvahou sebevraha a nestoudností komunisty. Tleskají mu starostalinisti, nikoho jiného asi nepřesvědčí. Na pomoc mu přiskočila stalinistka soudružka Semelová. Prohodila vrahy a hrdiny, jen to hvízdlo. Podle Semelové se asi statisíce vězňů v komunistických koncentrácích zavřely samy, jiní se asi sami oběsili. Ale nechme toho, komunisti jsou sekta, argumenty v ní nic neplatí. 

Sebedůvěra komunistů sílí 

Stalinistům byla Grebeníčkova antipalachiáda určena. Směrem k ČSSD mají jiné řečníky, s jiným obsahem. Každý si může vybrat, kovaní fanatici stejně jako modernisti, kteří se modlí k jakémusi neokomunismu neznámého obsahu. Přitom neokomunismus je jen druh hejkala, někdo se ho bojí, někdo v něj věří, nikdo ho nikdy neviděl. Komunistům přesto stoupá dech i tep. Myslí si, že den D je nablízku. Poslední překážkou jsou sociální demokrati. Až je spolknou, budou triumfovat. 
	Nebudou. Nic nevyhráli, nemají co nabídnout, jsou to cizopasníci, vyžírající útroby demokracie. Kdo pátrá po jejich programu, dozví se málo. Jen obecné fráze o pěkném životě, který zase zavedou. Kdo pátrá víc, dojde ke Grebeníčkovi, k Semelové a hned je doma: starý komunismus jako břitva je tu. Je ovšem nepoužitelný. Zestátnění (ukradli všem lidem všechno) ani diktatura proletariátu (násilí hrstky čelných komunistů proti celému národu), ani plánované hospodářství (přivedli zemi k ubohosti, chudobě a zaostalosti) je zboží neprodejné. Ale o to ani nejde, vágnost komunistické ideologie je právě její síla. Protichůdnými částmi, z nichž se jejich mantra skládá, oslovují různé druhy voličstva. Je to ideologie stylu pro každého něco. Operativní demagogie. Zda je dělník nositel pokroku, a jak vzniká vykořisťování, to už rozlousknout nechtějí, jsou to zbytečné myšlenky pro sociology. Komunismus patří na ulici, tam sbírá sílu. 
	Je to omyl, sílu sbírá nikoliv na ulici, nýbrž ve slabosti demokratických stran. Je to úměra: čím chatrnější a chaotičtější je politika demokratického státu, tím silnější jsou, ideje neideje, komunisti. A naopak. Měli to tak i nacisti, i Mussoliniho košile. Hnací silou rozkvětu těchto sekt byla brutální kritika demokratického režimu. Když je občan zhnusený, naštvaný, ponížený, kdo se ho zastane? Komunisti první. 
Nebo nacisti. Kritika demokracie z úst komunistů je skoro totožná s nacistickou kritikou parlamentní žvanírny. 

Tvrdší pěst v záloze 

Komunisti jsou jako špunt na vodě. Stoupá voda, stoupají oni. Vlastní pohon už žádný nemají, jen ty staré sprosťárny, donekonečna omílané tehdy i dnes. Grebeníček nemluvil do větru – když jde Filip za Zemanem s pytlíčkem plným demokratických frází, zdravé jádro zneklidní. Tož přichází Grebeníček s osvědčeným lhaním. Čím nehoráznější a drzejší, tím větší potlesk u posluchačů. Myslí si pod fousy: on ten Filip toho Zemana oblbne řečičkama, ale v záloze máme tvrdou pěst Grebeníčkovu. Zeman (i Sobotka a kdokoliv další, kdo chce komunistické hlasy) na to skočí, hlasy jsou hlasy. Uslyšíme, že ti komunisti jdou k demokracii. Když vezmou podíl na vládě, zlidští je to. 
Ale ta stará parta nalevo od Semelové ví své: to je jen vějička pro hňupy. Grebeníček je ta pravda, tak budeme po leninsku ostří a divocí. 
	Grebeníčka ani Semelovou, ani celý ten komunismus nikdo řešit nemusí: demokracii řešte, páni a dámy. Vaší rozcapeností se komunisti živí. Zásobujete je trapnými příhodami, předvádíte hloupost, často kradete, pak se navzájem kryjete, stát obsluhujete velmi neobratně, zato draze. Víc než služba republice vás zajímají vaše stranické šarvátky. To se to pak komunismu tančí na vaší polomrtvé postavě! 
	Ale pozor, socialisti si dnes myslí, když lezou komunistům do mozků i jinam, že se jich tato kritika netýká. Dělají, že jsou jen muzikanti, že vše páchá a páchala pravice. Lžou. Mají sami dost obviněných i odsouzených činitelů všeho druhu, až po toho předáka Ratha, co ho byl Škromach v kriminále utěšit. A ty velké miliardové kauzy vesměs pocházejí z dob socialistické vlády. Kritizují dnes (oprávněně) Klause: pustil lumpy! Soudy a policii, které je nebyly schopny za osm až 12 či 15 let za něco odsoudit, nekritizují. A vládu socialistů (i ona tomu napomáhala), také nekritizují. 
	Grebeníček je obyčejný udavač, v KSČM ctihodná pozice, ale jako strašák pro demokratickou politiku sloužit může. Pověste si jeho řeči před oči a čtěte je denně. Jestli se demokratické partaje (včetně socialistů) nevzpamatují, chytne je nakonec Grebeníček pod krkem a zavede zas nějaký druh vlády ještě větší blbosti, než je ta dnešní. Když vám nestačí Grebeníček, studujte Semelovou. 
	Kdo chce o čase Jana Palacha všechno vědět (emoce i myšlení), nebude chodit za agitátorem Grebeníčkem. Dočká se série filmů Hořící keř. Půjde pak spát s miliony otázek a bolestí, o nichž se Grebeníčkovi nezdá. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Zvrhlíkovy temné síly
7.2.2013    Mladá fronta DNES    str. 11    Názory
    Karel Steigerwald        
Doktor Barták dostal 14 let za sexuální násilí. Soud neuznal, že je obětí komplotu. To je častý argument pachatelů. Zločiny vysvětlují spiknutím temných sil nebo jakousi cílenou provokací. Spiknutí mají víc v oblibě zločinci kriminální, cílenou provokaci si oblíbili politici, kteří v něčem nepěkném vězí. Soud přirovnávají k padesátým letům rudého teroru v ČSR, sebe srovnávají s různými soudními hrdiny, které někdo nařkl. Nevysvětlují, jaké síly a proč na ně navlékají jejich vlastní zločiny, ani neříkají, kdo jejich zločiny provokativně cílil. 
	Přirovnání k rudému teroru je vrchol nevkusu. Před oběťmi teroru by měli mít zločinci alespoň pietní úctu, když nic víc. A srovnávání s nějakými osobnostmi zločince jen zesměšňuje. Lékař Barták si myslí, že je český Strauss-Kahn. To už mohl rovnou říct, že je Casanova a že trpí pro lásku. 
	Všechny tyto zajímavé i nezajímavé bláboly pronikají do veřejného prostoru a u lidí, kteří mají podobně velikášskou fantazii, může to fantazírování vyvolat dojem, že skutečně žijeme v bezbřehém svinstvu plném temných spiklenců a manipulátorů, kteří i doktora svléknou, aniž by chtěl, a řízeně ho donutí konat násilné čuňárny na jiných lidech. 
Jak si dnes poměry stojí, lidi toho doktora propojí i s politikou. Sám se rozsáhlými styky s politiky chlubil a vyhrožoval jimi. Své vlastní zvrhlosti překládal do světa, kde panují leda zvrhlosti úplně jiného druhu – ty politické. A ty se bez sexuálních alotrií doktora obejdou. Mají svou estetiku a své zvyklosti. 
Doktor platil za sex. O politické prostituci může si nechat jen zdát. Politik vezme úplatek a říká: Je to řízená provokace proti mně. A tak se doktor Barták bůhvíproč cítí také. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Sled náhod, nebo běžná chyba?
6.2.2013    Mladá fronta DNES    str. 11    Názory
    Karel Steigerwald        
Vzdálenější pozorovatel řekne, to se děje každou chvíli, ale mluvčí spravedlnosti v české zemi bude tvrdit, že šlo o nešťastný a neobvyklý sled náhod. A co řekne lid? Pět milionů, takovejch peněz! 
	Ty miliony dostal rozhodnutím soudu občan, který byl před 21 lety obviněn a odsouzen za znásilnění, ačkoliv důkaz o jeho nevině byl přímo v soudním spisu. Sperma na šatech dívky nebylo odsouzeného občana. Soud to měl vědět. Občan dostal v roce 1993 rok vězení, což je za znásilnění podezřele málo, ale stejně podezřele se to shoduje s dobou, kterou strávil ve vazbě. Jako by soud všechno spláchl, kozu, vlka i zelí. Po letech se i soud dozvěděl, že spáchal justiční omyl, ale náprava klopýtá dlouhá léta až k nynějšímu rozhodnutí o pětimilionové náhradě, což příběhu konec není. 

Ne slepota, jen lhostejnost 

Orgány, i když už věděly, co provedly, s nápravou nespěchaly. Vedeny byly jen cílem dát poškozenému co nejmíň peněz a vnutit mu nějaký zbytkový pocit viny. Justiční omyl nepocházel z komplikovanosti případu, jenž by soud uvedl v omyl, jak to u justičních omylů někdy bývá. Důkaz o nevině žalovaného byl po ruce, soud se jen o něj nezajímal. Z případu nečiší tragédie slepé spravedlnosti, nýbrž lhostejnost, lajdáctví a podivně nafouklá nadutost - soud i dnes nutí svou oběť, aby se poníženě a pracně domáhala odškodného. 
(Pět milionů není jistě konečná cifra za dvacet let lhostejností zničeného života.) Že by měl kolem své oběti skákat a prosit za odpuštění, soud nenapadlo. Asi je neomylný. Asi je to soud-samec (jak píše Havlíček Borovský Karel), který má na každého dost paragrafů v patrontaši. 
	Poškozený občan je neznámý, za něj petice nebudou, nevystoupí v televizi, aby si tam před zraky milionů voličů otevřel krámek s lidskostí. Byl se svým hořem sám, sám se zničeným životem, sám s velmi ošklivým trestným činem na krku - znásilnil mladou dívku. To je násilníkům asi jedno, ale pro nevinného mladého člověka je to stigma pekelné. Namáhavě si klestil cestu k očištění. Zásadní podnět k odhalení skutečného pachatele našla jeho policejně a soudně necvičená sestra po letech v televizním pořadu Na stopě. Orgány o jeho osud zájem neměly. A proč také, trest rovná se vazba, hotovo šmytec, jdi domů, k soudci jdou další pachatelé. 
	Jaké jsou vlastně poměry u soudů? Víme, že slavní milionoví pachatelé kličkují léta, až jejich velekauzy usínají, nebo utečou oknem až do Afriky či spadnou neblaze z posedu na hlavu a o uhelné společnosti už nic nemohou říct. Ale co víme o těch všedních kauzách z běžícího pásu justice? Je případ justičního omylu ve věci znásilnění skutečně jen mimořádně nešťastná a neobvyklá věc? 
	Odkud to prosím vás máme vědět? Řekly k tomu něco orgány? Vyšetřují zúčastněné soudce, policisty a žalobce? Chtějí veřejnosti nějak objasnit, proč k tomu (ať je to častý či ojedinělý případ) došlo, kdo to zavinil a proč náprava justičního omylu připomíná spíše hradbu proti nápravě než aktivitu kajícníků? 
	Pojďme o patro výš. Často se říká, že lidi si státu neváží, nemají ho rádi a nevěří mu. Ale ptá se někdo, jestli si stát váží lidí, jestli je má rád? Každou chvíli provede stát něco, co lidi obtěžuje, co nefunguje, co jim přidělává starosti a bere peníze. A když vyjde najevo, co zas stát provedl, nestane se nic. 

Měl by dostat pětkrát víc 

Běda ale občanovi, který provede, co stát provádí ustavičně. Pokuty a zákazy, zamítání u toho malého okna, kde stát s lidmi mluví mluvící škvírou. Ta častá hrubost, nadutost a neochotná nevlídnost. 
	Přesto je pět milionů za zničený život rozhodnutí průlomové - ač by občanovi za dvacet let zničeného života náleželo pětkrát víc. Ani těch pět se obyčejným lidem nedávalo. Tak to prosím spočítejte a zkontrolujte. Jsou to ojedinělé náhody? Je to běžné? Hra náhod, nebo zupáctví? Omylem jste pustili z vězení neamnestované, omylem jste nevinného do vězení dali? Řekněte nám konečně, co proti tomu uděláte. 
	My si chceme našich soudů vážit. Musí ale být neochvějně spravedlivé - a lidské k tomu. Jsou? 

***

Lhostejný a nadutý soud i dnes nutí svou oběť, aby se poníženě a pracně domáhala odškodného. » 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Propouštění omylem... Pak se ničemu nedivte
30.1.2013    Mladá fronta DNES    str. 10    Názory
    Karel Steigerwald        
Soudci omylem propustili vězně, na které amnestie (ha ha) neplatila. Nevědí teď, co dál. Čekají, že jim to někdo řekne. Kdo si myslí, že mají ty omylem propuštěné chytit a znovu zavřít, mýlí se. Je to zamotaný právní problém. Podle ministra Blažka se nedá napravit. Zdatní juristé by jej rozmotali za jedenáct let. To už neprávem propuštění budou mít odkroucené další tresty za činy, které dnes ještě nespáchali, takže to právní rozmotávání nebude mít smysl. Ale rozmotat se musí. Co však bude s těmi soudci, kteří to způsobili? Nebezpečně se hájí, že když bylo takové množství propuštěných, může se chyba přihodit. Co se pak asi může stát při takovém množství rozsudků s těmi rozsudky? A jak by asi dnes řešili případ nevinného cikána z Haškova Švejka, kterého náhlý polní soud odsoudil k oběšení na stromě, ale široko daleko nebyl strom? To by teprve byla juristická sranda.
	Stát za nás myslí stále složitěji, ale nasazuje do toho rozum mdlý. Na vnitru neumějí procenta, chlapa z Trendu vyšetřují 16 let - a teď to propouštění omylem. A zrovna u soudů, kde by mělo všechno zařezávat. Nedivte se už ničemu, při tom množství, kolik nás je, může se stát všechno možné. Jedny omylem pustí, druhé omylem zatknou.
Hleďte být spíš ti první.

StB nevládne, jen radí
29.1.2013    Mladá fronta DNES    str. 11    Názory
    Karel Steigerwald        
Lidová mytologie o tom, jak vším pronikli a vše řídí bývalí důstojníci StB a jejich občanští komplici, je oblíbená a rozsáhlá. Neúspěšným i těm, kterým nová doba nespravedlivě šlápla na nohu, vysvětlí neúspěch i bolest té nohy. 
	Estébákův prolhaný inzerát, kterým vypomohl Zemanovi, tu mytologii zdánlivě potvrdil. Oni řídili i tyto volby. V kruzích kolem Zemana poletuje a poletovalo dost všelijak podezřelých komunistických existencí, zmíněným „judrem“ počínaje, tankistickým plukovníkem konče. To by nebylo nic divného, kolem většiny dnešních politiků takové figury odkvetlých estébáků i udavačů víří v počtu víc než hojném. Většinou se ale zajímají o tučná sousta, která lze na státu uškubnout, případně o obchod s informacemi, jichž mají ze socíku stále ještě dost. 

Zákulisní stíny 

Zemanovo prostředí je zvláštní tím, že jeho rudé stíny se zajímají o politiku, dokonce o volbu prezidenta, kterou moderují, nabíjejí ideologií i taktikou. Poskytují Zemanovi nápady i volební náboženství, s nímž táhl do boje o Hrad. On sám ale za nic nemůže, protože ty nepřehlédnutelné typy nikde neviděl. Nezná je a neradí se s nimi, neboť všechny ty lži a zkreslenosti má ze své hlavy. Rady neviditelných Šloufů na to už léta nepotřebuje, poradí si sám. 
	Předvolební inzerát v Blesku (berme jej jako příklad za všechny) je v pojetí StB svobodně vyjádřený názor, v pojetí mém trestný čin, za který by měl jít ten exdůstojník do basy. Rozpětí těchto dvou zcela rozdílných postojů vyjadřuje, jak se u nás svoboda chápe. Pan Zavadil, důstojník StB, použil lží, aby pomohl Zemanovi na Hrad. Podle něj stále platí osvědčené, že účel světí prostředky - když je správné, aby byl Zeman prezidentem, každá lež je dobrá a hraje historicky správnou roli. Zeman o tom naštěstí nevěděl, inzerát neviděl a neměl tak možnost se za estébáka omluvit, což by udělal s tím, že estébák jen citoval názor jiného občana, což je, paní redaktorko, při vašem vzdělání, jen legitimní projev svobody slova. 

Lhaní bez kontroly 

To je pojetí svobody a demokracie, v němž je každý bezmocný. Každý lhář pro sebe reklamuje právo, které nemá mít nikdo: lhát, pomlouvat, manipulovat, ničit svobodnou předvolební soutěž. Napříště už může této bezbřehosti využít každý, nejen gauneři. Když ztotožníme lež a pomluvu se svobodou názorů, nebudeme mít brzy už žádné názory, zato lží tisíckrát víc než dnes, kdy jich už tisíckrát víc máme. 
	Dočetl jsem se v jedněch novinách, jejichž jméno mi vypadlo, že Zeman pochází ze známé ruské petrolejářské rodiny Něftarčiků-Zjemanů, od které dodnes bere tak chytře zakryté peníze, že o tom není žádný důkaz. Krom konta v Bělorusku, které se nenašlo. Jednou, až Putin ty magnáty českého původu (Zemanův prastrýc Ing. Petrolejovič), tedy Něftarčiky zmáčkne, se najde. 
Sám nemám žádný důkaz krom toho, že je Zjeman samý rubl. Četl jsem to a jen využívám práva veřejnosti na informace. Jak to chce Zeman vyvracet? Nedávno měl kalhoty ucourané od ruské něfti. Kde do ní šlápl? Že to nebyla nafta? Co to tedy bylo? Něco ještě horšího? 
	Konec legrace. Estébák uveřejnil prokazatelné lži a prokazatelně cíleně tím ovlivnil (či chtěl ovlivnit) výsledek voleb. Pokud nebude odsouzen do vězení, zveřejním o Zemanovi další, mnohem nebezpečnější informace vyčtené z neznámých novin. Zlověstně, ale nevinně dodávám, že sám příští prezident dobře ví, o jaké kompro jde! (Žádné nemám, ale vím, jak důležitou roli v manipulaci hrají temné narážky bez důkazů.) 
	Miloš Zeman je nevinný, lží nasolil v kampani mnoho, ale nemohl za to, protože šlo jen o drobné omyly, nepřesné výroky a fakta, která sice nesouhlasí, ale jsou pravda, což je speciální česká metafora. Soudy kdysi říkaly, že hanobit komunismus lze i pravdou. Dnes je to opačně - Zeman říká pravdu pomocí lží. Je to jakýsi intelektuální zázrak. 
	Jsem napjatý, jestli budou JUDr. Zavadila stíhat. Spáchal to, co se bohužel v menším rozměru a s menší emotivní silou děje často a leckomu, ale jednou to začít musí. Jinak dorazíme tam, kam míříme: do společnosti hnusu a rozkladu. Prezidentčekatel Zeman má šanci ještě předtím, než chlapa zavřou, distancovat se od takových praktik veřejně: prezidentem lží nechce být ani on. Bude to sice u Zemana vypadat poněkud směšně, ale do dějin se to zapíše: proti estébácké civilizaci se prezident tehdy dodatečně vymezil. Proč by tu distanc Zeman neudělal? Vždyť je to jen maličkost a jsou to jen slova, která odletí, ledva je řekneš. 
	Byl by to první signální proces. Republika by řekla: Nelhat, pánové. A ve volbách dvojnásob, je to demokracie vrchol, tak žádné čuňárny. A pomocná otázka vyšetřovateli: Kde vzal pan StB statisíce na ten inzerát? Zdanil je? Nepřilétly z tunelu? 
	Nebo se stane, že se nestane nic. Zeman se neohradí, důstojník se dočká uznání pro staré spolubojovníky a Něftarčik si koupí naftové pole u Aše. 

Kdysi bylo možné hanobit komunismus pravdou. Dnes sděluje Zeman pravdu lhaním. Je to zázrak! » 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Apač a Komanč
23.1.2013    Mladá fronta DNES    str. 10    Názory
    Karel Steigerwald        
Volba kandidáta nebyla nikdy tak snadná 
Viděli jsme dva světy, které nelze spojit, které mají na život jiné názory, většinou přísně opačné. Oba kandidáti mají také rozdílné osobní dějiny, představují každý jinou kulturu a pohybovali se po zcela odlišných trajektoriích, které se nekřížily. Až dnes. 

Druhé prezidentské klání v produkci MF DNES a iDNES.cz, tentokrát už jen jako duel, nabídlo divákům celkem přehledné rozložení názorů a postojů obou kandidátů. Nikdo si asi nemůže stěžovat, že neví, koho a proč si má vybrat. 
	Když měli bavorští karikaturisté ve dvacátých letech minulého století zábavnou soutěž, kdo lépe vystihne začínajícího rétora a tribuna Hitlera, vyhrála kresba bavorské ředkve na talířku a holby piva k tomu. Znalci to považovali za trefnou zkratku lidového hospodského politika. 

Co umí Zeman s ušima 

Našich karikaturistů se nikdo nezeptal, soutěž nevypsána. Tak si zkuste sami představit, co by se mělo jako výstižná karikatura obou kandidátů na prezidenta nakreslit. Píše se všude, že národ je rozdělen, dočkali bychom se tedy asi dvou zcela odlišných karikatur. Závěrem debaty kandidát Zeman řekl, že když mluví nepravdy, sklopí uši. Povědět to na začátku, mohli diváci jeho uším věnovat větší pozornost. Prostocviky uší by asi byly dost strhující, třeba při výzvě, kdo ho viděl opilého? 
	Ale vážně – viděli jsme dva světy, které nelze spojit, které mají na život lidí i národa, na politiku a kulturu zcela jiné názory, většinou přísně opačné. Oba kandidáti mají také rozdílné osobní dějiny, představují každý jinou kulturu a pohybovali se po zcela odlišných trajektoriích, které se nekřížily. Až dnes – střet o úřad prezidenta republiky je postavil tváří v tvář. A jsou to tváře zásadně jiné. V rozpacích, koho vybrat, nemusí být nikdo. 
	Zeman je obratný. Mistrovsky a bezostyšně využil miniaférku, jeden den trvající, když Jiří Stránský nejprve vyloučil další možnou spolupráci s hercem Dejdarem, aby vzápětí chlapsky přiznal, že to řekl ve vzteku, když viděl, že herec představující oběť komunistického teroru volí kandidáta Zemana, jenž se o přízeň komunistů veřejně uchází. Taková omluva musí každému postačit, ale ne tak kandidátu Zemanovi. Vycítil její další potenciál a šel do toho. Zeman touto metodou zvedá každé užitečné, i vyčerpané téma. Nic nenechá na pokoji, protože si myslí, že takto se postupuje nikoliv k pravdě, nýbrž k cíli. 
	Schwarzenberg tu marginální pidiaférku přirovnal k tomu, jak to dopadne, když se Apač náhle stane Komančem. Bezděčně se trefil do hlavního sporu celé debaty. Apač kontra Komanč, je to nadnesené, Schwarzenberg není Apač, Zeman Komanč, ale dva odlišné světy to vystihuje. Když někdo přeskakuje z jednoho do druhého, to už se dá nějakému vzteku porozumět. 
	Jinou situací debaty byl vztah k dostavbě Temelína. Pro Zemana je zahraniční (ruský) dodavatel otázkou nákladů, bezpečnosti projektu, domácích subdodávek a recipročního exportu. Pro Schwarzenberga je ta otázka vyšší – bezpečnost republiky a její případná závislost na jednom (dosti pochybném) dodavateli energie. Ke „komančům“ všeho druhu má Schwarzenberg odpor, daný už kulturním habitem, Zeman z týchž důvodů porozumění. Odkazuje v té souvislosti na úspěchy Číny. 
	Země rozdělená je, ale ne od včerejška, nýbrž už dvacet let. Nejstručněji se to dá charakterizovat jako konflikt Východ – Západ. Lidé východní mají jedny názory, lidé západní opačné. Kdysi věřili Češi, že se v Československu postaví jakýsi most mezi Ruskem a Západem, což Východ i Západ nadchne, protože takový most potřebují. Místo mostu vznikla železná opona a za ní vězení, výcvikový tábor a nakonec i okupovaná země. Těch čtyřicet let přineslo (krom jiného) mnoho stereotypů, lží, nepravd, které se ustálily jako platné zásady. Některé z nich trvají dodnes. Mnozí lidé je drží za pravdu, aniž by vůbec tušili, kde se v nich vzaly. Kdo v komunismu nežil, nepochopí to. Tvář Východu se z toho dodnes skládá a platí i u nás – odtud to rozpačité rozdělení země. 

Prezident coby značka státu 

A to je hlavní motiv nejen včerejšího dialogu a nejen střetu Schwarzenberg kontra Zeman. Prezidentská přímá volba je velmi populární, na ten konflikt je tím pádem víc vidět. Vyostřil se mnohem víc v těchto volbách, které vládu v zemi neřeší. Možná lidi zajímá prezident mnohem víc, je na Hradě, je jakousi značkou státu. Proto se obě strany pouštějí do boje tak vášnivě, třebaže vlády rozhodují o životě lidí mnohem víc než Hrad. Ostatně kulturní odlišnost obou kandidátů je také jasná, výrazná a inspirující. Pro obě strany. Každá chce mít na Hradě svou značku. 
	Nikdy nebyl výběr kandidátů za posledních dvacet let tak snadný. Vždy se do toho motaly koaliční kombinace, nepřehledné volební sliby, pak zákulisní dohody o podílu na moci. Dnes mají voliči před očima toho a toho, dva jasné, srozumitelné kandidáty. Kdo chce spíš Východ, ví koho volit, kdo Západ, také není v rozpacích. 
O detaily se nikdo starat nemusí. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

V kriminálech vyvětrat a přiložit do kamen
22.1.2013    Mladá fronta DNES    str. 08    Názory
    Karel Steigerwald        
Amnestie uvolnila věznice. Nechme ji zatím stranou, má se ještě nějak vyvíjet. Některá esa prý spadnou ze svobody zpátky do vězení. Tak či onak, uvolnilo se asi šest tisíc postelí. Nebylo to, doufejme, hlavním motivem amnestie. To by pak šlo o amnestii stavebně-technickou, ne humanitní. Orgány vězně sestěhují a přikročí k zakonzervování dvou budov. Je to optimistický pohled. Venku je dalších bezmála šest tisíc odsouzených, kteří na kriminál čekají. A velká část amnestovaných se brzy za mříže vrátí, protože milosrdenství se vždy přeceňuje a na amnestované nedělá milost žádný velký dojem. To svědčí o určité naivitě amnestií. Důležité také je, že trestání finančních zločinců se konečně nejen zahajuje, nýbrž, jak optimisti věří, se má i zrychlit. To by mělo brzy přivést do věznic další klientelu. 
	S konzervováním by se to nemělo přehánět. Stačí vyvětrat a přiložit do kamen, aby budovy do jara neplesnivěly. A kdo zas nebude vědět, kam s vězni, tomu poradíme: v San Marinu věznice není. Republika dává své odsouzené za úplatu do italských kobek. Je to prý rentabilní. A najatá třebas rumunská či albánská kobka by mohla mít u nás i silný výchovný účinek.

Naše a cizí
21.1.2013    Mladá fronta DNES    str. 14    Názory
    Karel Steigerwald        
Doma prý hrají dudy mnohem lépe než v cizině 

Než se z T. G. Masaryka stal tatíček, byl také cizí: hanobil národ v boji o nepravost Rukopisů, pomáhal Židům, když se zastal Hilsnera, vzal si cizinku a sám byl podle spekulací (čertví jakého) nečeského původu. 

Když se stal Josef Zieleniec českým politikem, měl jsem radost. Nikdo Zielence nenapadl, že ač cizinec, dělá naši zahraniční politiku. Říkal jsem si, to už je dobrá vyspělost. Češi soudí Zielence podle výkonu, názorů a práce, hurá. Zieleniec je Polák, to možná naše pocity tolerance usnadňovalo. Tolerantní a nad nacionální zakyslost povznesený byl tehdy kdekdo. I Miloš Zeman, i Václav Klaus, prostě každý, kromě snad bezvýznamného Sládka a kuriózních moravistů. Tolerance se nosila, národu to prospělo. Bylo to vysvědčení národní dospělosti. Ministr zahraničí a spoluzakladatel ODS, tehdy nejbližší spolupracovník Klause, byl hodnocen jako každý politik. Dobře, špatně, spravedlivě, nespravedlivě, nikdy z hlediska antipoláctví či anticizinectví. Podpásové politické údery byly i tehdy, ale obešly se bez nacionalistického střeliva. 

Zle, matičko, zle... 

Dneska je to jinak. Slib o eleganci volebního boje vzal za své. Střílí se z těžkých kalibrů: Sudeťáci, nacismus, Benešovy dekrety, státní hymna, ochrana před cizáctvím. Je to bitva polopravd a dráždění falešných emocí. Sjednocují se na ní pod triviálním praporem doposud odlehlé politické směry od leva do prava: bijte Němce, cizozemce! Vytváří se umělé nebezpečí, rodí se mýtus ohrožení národa. 
	Do hry vstupuje ruské třídění lidí: není náš, je cizí. Všechny zapomenuté vrstvy nacionalistické omezenosti a komplexy provinciálnosti se oživují jen proto, aby vstoupily do politického boje proti Karlu Schwarzenbergovi. Kdo si nepřeje jeho volbu, staví se do jednotné fronty, která spojuje Zemana s Klausem, temné české katolické pseudokonzervativce s anarcholiberály a Bobošíkovou s komunisty. Pod rouškou dobré ideje chránit národ, který milujeme, se na světlo vytahují lehce zneužitelné myšlenkové prefabrikáty ze starých časů. Zkreslují se citáty z knih, překrucují se výroky, na politickém nebi se malují neexistující čerti. 
	To se v politice děje ustavičně, je to průvodní rys politického života nejen u nás. Důležité však je, jaké ideje se vytahují, jaký obsah se tím dává politickému boji. Úroveň politického falšování a zkreslování určuje úroveň celé politické pře. Schwarzenberga může každý kritizovat, jak chce, nikdo z něj ale bez trapnosti nevykouzlí jakéhosi spřísahance nacismu či odrodilce od češství. 

Další pokleslá volba prezidenta 

Hlavní bojovníci proti nečeskosti kandidáta Schwarzenberga, Zeman i Klaus, vtahují do boje argumenty, které sami před časem odmítali. Teď se jim zdá, že se hodí. Je to omyl, hodí se jen ke snížení úrovně politického boje o hlavu státu. Někdo zvolen bude, ale trapné okovy vybuzeného nacionalismu tu zůstanou. Džina vyhnali z lahve a jeho opětné uvězení bude těžké. 
	To si prezident ani lídr levice neuvědomují – jim samým bude ten džin, až se vypaří jeho momentální užitečnost, překážet. Aby bylo jasno, myslím nacionalismus šovinistický, který dává národnosti přednost před lidskostí, kompetencí, výkonem, demokracií, humanismem. TGM mluvil o tom, že neexistuje otázka ženská, existuje jen otázka lidská. 
	Máme v hlavách mnoho omylů. Švanda dudák šířil ideu, že doma hrají dudy mnohem lépe než v cizí zemi. Věříme, že kdo opustí vlast, zahyne. Kdo ale chce něco o vlastenectví slyšet, ať jde ke Karlu Havlíčkovi Borovskému. Už tam se dočte, že dudy hrají lépe tomu, kdo na ně umí lépe hrát. S tím vlastenectví nepohne. Jak kostka cukru v kafi, říká prezident Klaus, se rozplynout nesmíme. Rozplynuly se národy, které se neosvědčily či ztratily vůli k vlastnímu svérázu. Osvědč se, nebuď cukr, nemusíš se pak kafe bát. Když nemáš co nabídnout, nikdo tě před rozpuštěním v kafi neuchrání. 

Dedera a zlaté hodinky 

Divadelní režisér Jan Grossman psal, že velikost národní existence je v tom, jak dokáže ze své jedinečné domácí národní zkušenosti učinit zkušenost všelidskou. Je to rozumná definice nacionalismu. Otevřeného ven, nikoliv obrněného za hradbou. TGM dával nejlepším studentům zlaté hodinky. Dostal je i vnuk policisty Dedery, který zatkl Havlíčka a odvezl ho do exilu. Protimasarykovská nacionalistická politika spustila ohromný křik: komu to tatíček Masaryk dává hodinky. Že Dederův vnuk skvěle studoval, v křiku zaniklo. Ostatně než se z Masaryka stal tatíček, byl také cizí: hanobil národ v boji o nepravost Rukopisů, pomáhal Židům během procesu s Hilsnerem, vzal si cizinku a podle spekulací byl sám čertví jakého nečeského původu. 
	Jít do voleb s heslem „nežil tady s námi, je cizí“ je nešťastné a nebezpečné. Prezident Klaus ani občan Zeman takto nezačínali. Chtějí tak končit. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Schwarzenberg, hrušky, Klaus
18.1.2013    Mladá fronta DNES    str. 10    Názory
    Karel Steigerwald        
Haiku Karla Steigerwalda komentátora MF DNES

Z naší listárny: Dostali jsme 3. února 1933 dopis od tochovického Bedřicha Schwarzenberga. Tehdy jsme ještě nebyli naživu, tak jsme ho četli až teď. Píše:
	„Velevážený pane, jsem Vám velice povděčen jak za laskavou vzpomínku a pozornost, tak i znamenitou pochoutku, mně zasláním hrušek prokázané. Srdečný dík skládám a obdivem mne naplňuje, že lze ve výši 560 metrů, ne-li více, podobné prvotřídní ovoce vypěstovati. K tomuto úspěchu upřímně blahopřeji. Právě se dozvídám o zesnutí hraběnky Wallisové, jíž památka mně ostane posvátnou, neb byla to paní, která celý život svůj věnovala jen dobročinnosti, a to způsobem tak skromným, že ještě zvyšovala význam požehnané své činnosti životní. Čest trvalé vzpomínce jí.
	Dnes máte krásné počasí pro Slavětínský hon, my předevčírem méněro, ale alespoň že hrabě a syn zde byli ještě brali účast a konec dobrý, vše dobré. Nejuctivějším poroučením milostivé paní choti i Vám, trvám vždy Vám oddaný JUDr. Bedřich Schwarzenberg.“ Adresátem byl lesní rada Jan Žák ve Vacíkově.
	Do dnešní doby se ten dopis velmi hodí. Kterýpak z našich politiků, zde za komunismu žijících s námi, napsal by list podobné zdvořilosti a půvabné elegance? Dnes se píší esemesky a v přímé řeči politiků je to samé: idiot, kretén, gauner, hnůj, lhář a zloděj. V posledních dnech se do popředí dere: cizák, Němec a odrodilec Rakušan, vlajkař, nacista. Sám prezident Klaus připomněl, že prezidentem by měl být některý z těch domácích hulvátů, co tak pěkně nadávají, protože se neodrodili a naučili se hulvátství doma s námi, pěkně pospolu.
	Rodí se znovu starobylá věc: národní vlastenectví v té smutné zakyslé podobě, které rozlišuje dobré naše a nepřátelské cizí. Havlíček Borovský psával, že je čas, aby se vlastenčení ráčilo odstěhovat z úst do mozků a rukou. To se za sto padesát let chválabohu skoro stalo. A dnes se najednou vlastenectví stěhuje zpátky do úst. Nu, je to věc těch vlastenců. Divné ale je, když někdo lidi, které vypudil z vlasti komunistický režim, dnes označuje za cizí odrodilce, kteří tu s námi nebyli. Dá se namítnout: my jsme zas nebyli s nimi tam. Co je lepší? Pobyt za komunistů tady ještě nikoho nevylepšil. Ani Klaus takového cizího člověka nechce za prezidenta. Je to konzervativní politik, za prezidenta chce Zemana. Říká to oklikou.
	Vlastenčení hubou je projev národního nedostatku a nesamozřejmosti. K Čechům už se to nehodí, jsou konečně národem samozřejmým. Vlastenčení se odstěhovalo do sportu, kde nabralo podobu pouličního dráždění hulvátů, kteří věří, že ten gól dali oni.
	Ale zpět ke hruškám. Vypěstovat je ve výši 560 metrů je opravdu pěkné. Dnes to ale už nemá cenu. Zkuste poslat některému politikovi koš takových hrušek. Dozvíte se, že je to řízená provokace a že vaše prababička byla v Hitlerjugend, což nahnilýma hruškama nezakryjete.
	Do voleb máme plán: oba kandidáti dostanou od nás koš hrušek a napíšou nám poděkování. My pak už budeme vědět, koho volit. Zda domácího, nebo cizího.
A ten třetí, domácí Fischer. Prohrál první, pak i druhé místo, tak se teď mstí. Neví, jak neztratit glanc. Hrušky mu nepošleme.

Foto popis| Foto popis|

Amnestie v rukou Ústavního soudu
16.1.2013    Mladá fronta DNES    str. 10    Názory
    Karel Steigerwald        
Amnestie je problém politický, ne právní. Jak se do toho vklíní Ústavní soud? Ani silný argument o právu poškozených, kteří se stěží domohou náhrad, nemá význam: amnestie je libovůle hlavy státu. Ve své podstatě vždy někoho poškozuje, oběti i třetí strany. Amnestují se gauneři, pachatelé, zločinci. Amnestovat nevinné by nemělo smysl. 
Chtít po amnestii, aby posuzovala svou vlastní spravedlivost, znamená chápat ji jako svého druhu soud. Při každé amnestii je hluk. Lidé posuzují, jestli je správná. Ale amnestie není nic spravedlivého, je to rozhodnutí hlavy státu. Když se vám to nelíbí (jako mně), zrušte ji. Má však rozměr politický: i hlava státu je kritizovatelná. Její činy jsou politickým faktem. V tomto smyslu prezident amnestii prohrál. Vystavil se kritice, kterou lidi vnímají jako oprávněnou. Jsou znechuceni případy typu soudce Berky. Ale je to znechucení podkladem pro jednání Ústavního soudu? Sám velký Rychetský se tomu divil. 
Kdyby to tak opravdu bylo, musel by Ústavní nebo jiný velesoud projednávat Berku a s ním český stát už dávno. Justice někdy poškozuje práva lidí mnohem razantněji než amnestie. Nejen Berka a H-System, ale i naše justice tahají mnoho poškozených za fusekli už léta.

První kolo voleb: pravicová politika mrtvá není
14.1.2013    Mladá fronta DNES    str. 12    Názory
    Karel Steigerwald        
Očima Karla Steigerwalda komentátora MF DNES 

Kdo volby vyhrál, se ještě neví. Po prvním kole je to zhruba půl na půl. Kdo jsou oba soupeři? Jako obvykle v normálních zemích pravice a levice. Tak to určili voliči. A z devíti kandidátů si vybrali strategicky. Strany šly stranou, stranou šly i nevýrazné a plytké osobnosti, stranou šli i podivíni. Voliči chtěli levého a pravého originála, v nabídce našli Zemana a Schwarzenberga. Přímá volba se vyplatila, kandidáti vztáhli celý svůj prezidentský program na sebe a voliči to přijali. Problémy rozkotlaných partají je nezaujaly. Zato politology by mohlo zaujmout, že voličský tábor se rozdělil na levý a pravý, oba zhruba stejně silné. Zájem o jiné politické třídění (nezávislé osobnosti, zelení, ženy, nepolitičtí politici atd.) byl nepatrný. Teorie o konci politických stran a jejich nahrazení čímsi (občanskou společností?) voliči nepotvrdili. Odmítají politické strany, protože jsou právě v krizi, ale neodmítají politické pohledy na svět. 
	Osou voleb byl dlouhodobý favorit Fischer. Překvapivě ztroskotal. Kdo si uvědomil, že voliči hledají jasný a vyhraněný postoj, překvapen nebyl. Fischer nabídl voličům široce otevřenou náruč, do níž se vešlo téměř vše. Dokud byl voličům vzdálen, nabídka náruče fungovala, jakmile se jim přiblížil, přišlo zklamání. Nabízel sice všechno, ale to všechno znamenalo nic. Je to poučení příštím kandidujícím osobnostem: politik musí být někdo a hlásat něco, nesmí být nikdo a nabízet nic. Kdyby se Fischerovi podařilo stát se reprezentantem středopravých voličů, jako se to přirozenou cestou stalo Schwarzenbergovi, vypadaly by výsledky prvního kola jinak. 
	Na mělčinu Fischer doplul proto, že o jeho ideje zájem nebyl. Stavěl je na iluzi – všichni se domluvíme, já to zařídím. Tomu se však jinými slovy říká kastrace politiky. Pád Fischera byl spravedlivý, i kuriózní kandidáti z konce tabulky nabízeli určitější, byť podivné či nekompetentní ideje. 
	Proč si prezident myslí, že došlo k nejhorší porážce pravice, je záhadné. Do druhého kola mohli postoupit Zeman s Dienstbierem či Fischerem. To se nestalo. Voliči to neumožnili. Na porážku pravice tohle nevypadá. Schwarzenberg není levicový kandidát. Došlo k porážce ODS, ale to porážení se táhne léta. Sám prezident k němu přidává své údery. Stačí připomenout zničující a nepochopitelnou amnestii, do níž prezident stranu namočil. Volby však ukázaly, že ač strany pravice umírají, ideje pravice nikoliv. Masivní nesouhlas s nynější vládou neznamená, řekly volby, masivní nesouhlas s pravicovými pohledy na svět. 
	Všechno je na vážkách. Téma druhého kola voliči artikulovali jasně: doprava, nebo doleva. Komu to nestačí, ať si poznamená metaforu: hrubost proti jemnosti. A to za politický zápas stojí. Hrubost a jemnost žádný politický Fischer nespojí, volič si musí vybrat. 

Foto popis| Foto popis|

Tlamatý a vejřečný, černý švihák proti
11.1.2013    Mladá fronta DNES    str. 10    Názory
    Karel Steigerwald        
Haiku 

Haiku už ví, že boj o Hrad je válka jako každá jiná. Hlavní slovo mají stratégové. Vojsko tvoří peníze, stratégové jsou jako vždycky různí rozumbradové, tělocvikáři, poradci, absolventi a důstojníci. Ti poroučejí, kam se peníze napřou, co obsadí, obklíčí, dobudou a vypálí. 
	Mnoha lidem to připadá neslušné. Aby peníze bojovaly za svobodu a demokracii? Chtěli by demokracii čistší, což se často obrací právě proti čistým, kteří bývají dost na prachy. Zavedli přesto povinnost hlásit, které peníze bojují za koho, kolik jich je a kdo je najal. Věří, že dobré zboží se chválí samo, že chválit se je smradlavé a že každou panenku v koutě někdo najde. Nevědí, že moc se získává jen bojem o moc, vysedáváním v koutě ne a že o úspěchu zboží nerozhoduje zboží, nýbrž vychvalování zboží. 
	Jak to tedy poslední den vypadá na bojišti? Je nepřehledno. Z východních stepí přijely na placatých koních peníze Lukoilu, na křídlech se zakopaly domácí prachy od Gajdoše, prý dva miliony, ale zakopal se tam jen jeden. Nevadí, každou hodinu se hlásí do bitvy drobná práčata, pětistovky, tisícovky. Dohromady tvoří proměnlivý silný voj. Zeman klikne, hned vyskočí další a další. Útočí hlavně zespodu. Spodního úderu si Zemanovy peníze cení nejvíc. 
	Fischer dává přednost přímé ráně. Chrenkovy miliony přímo mezi oči. Žádné triky na křídlech, ale po pravdě, drsně a jasně. Od Liberce se čekalo několik rot, nikdo nedojel. Na to Fischer dbá, aby se žádné cizí peníze nepřitočily a nechtěly po bitvě sedět u hodovního stolu vítězů. Fischer není Gross, on nezbohatne. I jako prezident zůstane chudým prezidentem. Žádná jeho pětistovka nezaútočí odspodu, všechny mezi oči. To je Fischerova strategie. Peněz má jako Zeman. Ale Zeman má hodně vojáků ještě v peněžence. Může i dnes zavelet: Vojáci, z peněženky ven! Uvidíme to, až se po boji srovnají mrtví a rozpočty. 
	Sobotka vrátil z bitvy dvě stě tisíc, Franz tři tisíce. Zbytečně by padly v boji a také nebylo jasné, odkud ti žoldáci jdou. Fischerová žádné peníze do boje nenasadila. Čeká, že ji lidi najdou. Všude na konci válečného pelotonu je to podobné: finanční drobotina je úměrná zájmu diváků o bojovníky. Je to staré zlaté pravidlo kramářů: kde jsou peníze, tam jsou velké cíle. A za velkými cíli se lidé i kamery dívají, za malými ne. Fischerová zavádí novinku – boj bez peněz. Věří, že tak očistí demokracii. Uprostřed pelotonu jsou nahodilá vojska. Dienstbierovi po boku se staví voje z peněženek kamarádek Priečinské a Kořínkové. Pár vojáků dodal euroboháč, dle množství peněz i lakomec, pan Špidla. Schwarzenberg otevřel peněženku syna. To otcové dělávají, k nelibosti synů. Franze nefinancuje nikdo. Žádný voják, vojáček, tambor... ani jedna poctivá nezkorumpovaná pětistovka. Kandidát bojuje sám. Je statečný, věří v ten boj. Ostatní si mysleli, že je to jen žert. 
Rozhodující vojska v bitvě se tedy skládají z ruských čet s podporou neviditelné finanční drobotiny z českých vsí a samot pod vedením poplužního generála Zbytka na straně Zemanově a na straně Fischerově tři brigády zcela poctivých peněz chemického generála Chrenka. Rozložila se ta finanční vojska po vší zemi polem a pálí po sobě z těžkých kusů. Zítra se dozvíme, kdo padl, kdo to všechno pokosil. 
	Od Vídně ale jede černý švihák s malým houfcem věrných svých vlastních peněz. Uvidíme, co zmůžou. Švihák jakoby spí, ale proti vejřečným či tlamatým vojevůdcům Chrenkovejch a Lukoilovejch milionů ví své – prezidentem bejt nemusí, bohatej je, slavnej už celá staletí. Zbejvá mu, jak to starý bejvalý šlechticové maj, sloužit vlasti. Což u hrdinů z paneláků bývá pojem neobvyklý. 
	Tak miliony, pusťte se do sebe. Haiku věří, že vyhraje švihákova hrstka. Jak psal básník ve slavném haiku: často chudá pastuchova chýška zmůže více nežli tábor, z něhož válčil Žižka. 

O autorovi| Karla Steigerwalda, komentátora MF DNES
Foto popis| O autorovi| Karla Steigerwalda, komentátora MF DNES
Foto popis|

Prověřte i orgány
10.1.2013    Mladá fronta DNES    str. 11    Názory
    Karel Steigerwald        
Protesty proti prezidentově amnestii by měly doplnit pečlivé rozbory všech vleklých kauz. Kolik procesů se táhne osm, deset a více let už víme – ale je to víc než v cizině, nebo méně? A proč? Kolik úkonů v těch dlouhotrvajících kauzách udělaly orgány za rok, za měsíc? Jsou případy, které měsíce a léta leží netknuté? Proč leží? Jsou procesy, které někdo úmyslně zdržuje? Kdo? Obžalovaní? Jde jim někdo na ruku? Hodnostáři? Orgány? Nebo zákon? 
	Proč jsou názory odvolacích soudů tak často tak diametrálně odlišné? Je to natahovacím právem? 
Nebo neschopností soudců? Proč jeden soud řekne: osm let a druhý to změní na podmínku? 
	To jsou otázky stokrát užitečnější, než je svěšování obrazů.

Amnestie a soud
8.1.2013    Mladá fronta DNES    str. 10    Názory
    Karel Steigerwald        
Boj části občanů s Klausem dostal zlatou korunu 

Negativní přijetí amnestie je logickým důsledkem prohnilosti právních poměrů vůbec. Ty dopadají na statisíce lidí. Bít se za jejich právní bezpečí není tak vzrušující jako bít se proti Klausovi za práva desítek poškozených, kterým bohužel nikdo už nikdy nic nedá. 

Kampaň proti prezidentově amnestii už málem připomíná slavné masové kampaně ze začátku let padesátých. Nikdo přesně nic neví, opakují se domněnky, osobní pocity a laické interpretace. Faktů je nepatrně, názory jsou radikální, zásadní, ba krvelačné. Věšet se naštěstí nebude, zato obrazy hlavy státu ve veřejných místnostech už se sundávají. Ještě že portrét prezidenta není v učebnicích, žactvo by jej už dnes vyškubávalo jako kdysi. Konec prezidentské kariéry si Klaus definitivně pokazil a odmítavý názor na jeho rozsáhlou amnestii už nikomu nevymluví. Letitý boj části obyvatelstva s Klausem dostal zlatou korunu. 

V právní džungli 

Senátoři podávají ústavní stížnost. Chtějí zrušit tu část amnestie, která porušuje práva poškozených amnestovanými. Tím vznikne nový spor: Smějí a mohou takovou stížnost podávat? Názorů na to bude dost na to, aby se chaos ještě zvětšil. Bude to další právnický spor, plný emocí. Je taková ústavní stížnost právně platná, nebo jde o politickou provokaci či zviditelnění, jak se nejasně říká? 
	ČSSD se připojuje: chce za prezidentovu amnestii vyslovit nedůvěru vládě. Premiér amnestii spolupodepsal. Znamená to spoluodpovědnost premiéra, vlády, nebo jen formální akt? To je další spor. Měl premiér informovat vládu, i když je příprava amnestie z povahy věci tajná? Samé nejasnosti, konce nebudou mít jen tak. Vytváří se terén vášní, obviňování, vykrucování, nejasností právních i věcných. 
	Podle Jakla žádní tuneláři amnestii nepodléhají, podle státních zástupců jich podléhá něco mezi deseti až dvaceti, podle roztroušených informací některých tvůrců veřejného mínění jsou jich stovky a bylo to plánované. Zatím žádný tunelář puštěn nebyl, tak počkejme. Senátoři se bijí za práva poškozených. Až do amnestie se za ně nebili. Je to škoda, poškození marně na ta práva čekají už osm, deset, patnáct let – v procesech podivně liknavých, všelijak pokroucených, kde si různé druhy a vrstvy soudů pinkají se spisy, kde se práva obviněných i odsouzených ošetřují s chirurgickou čistotou, zatímco na práva poškozených se chodí s krumpáčem. 
	Senátory to dosud nechávalo chladnými. Je to škoda. Kdyby dávali k Ústavnímu soudu všechny činy státní moci, kterými jsou poškozena práva rovnosti občanů a uzavírána možnost domoci se nároků, měl by soud práci na sto let. Škoda, že se senátoři nezabývali právy občanů, státem (soudy) poškozenými, už dávno. Mohlo toho dnes ležet na stole mnohem méně. 
	Kritici amnestie zdůrazňují, že abolicí se nedozvíme jména pachatelů a že amnestie jim nabízí elegantní únik do nevinnosti. Ale na elegantní úniky do nevinnosti se díváme 20 let. Jen namátkou: senátoři se měli dávno věnovat zázračnému zbohatnutí nevinného expremiéra Grosse nebo třeba pozoruhodnému odprodeji a zpětnému nákupu pozemků vedle ruzyňského letiště či bohatství Řebíčkovu. Na elegantní úniky tunelářů narazila i prezidentova amnestie. Prominul malé tresty a hle – ony se nečekaně týkají velkých tunelářů, kteří už dávno spravedlnosti škvírou těch malých trestů uletěli. 
	Podle Marvanové a Hulíka amnestie porušuje práva poškozených. To se zdá i laikovi. Poškození se mohou nadále domáhat svých práv jen v občanskoprávním řízení, což je drahé, komplikované a takřka neschůdné. Jde o těch dvacet či třicet nebo kolik případů. Ale copak občanskoprávní cesta domáhání se práv není drahá, komplikovaná a takřka neschůdná pro tisíce občanů, amnestie neamnestie, už celá ta dlouhá léta? Média čas od času přinášejí na toto téma křiklavé případy, celkem ale zbytečně. Změna v problematice těch tisíců drobných i větších křivd ze státní dílny a potlačených práv nenastává. 

Ztížená možnost obrany 

Amnestie zvedla vlnu rozhořčení a hněvu. Proč ne, prezident si měl sám rozmyslet, co jej čeká, politický začátečník to není. Politickou rovinu amnestie měl opatrněji docenit. Prostor k obraně má malý, a pokud postavy typu soudce Berky budou skutečně amnestií osvobozeny, bude to prostor nulový. Jak se se stížností senátorů vyrovná Ústavní soud, není jasné a je to celkem jedno. Důležité je, že se bude dlouho vyrovnávat – a vytvoří tak další politický terén, plný iracionálních vášní. Klaus je totiž vděčné téma; stav a kvalita našeho právního státu nikoli. Svým způsobem je negativní přijetí této amnestie jen logickým důsledkem zchátralosti či prohnilosti právních poměrů vůbec. Ty dopadají na statisíce lidí. Bít se za právní bezpečí statisíců neznámých občanů není tak populární jako bít se proti Klausovi za práva desítek poškozených, kterým žel nikdo už nikdy nic nedá. Za ty často dvě desítky let bylo nakradené dávno uklizeno či jinak odborně odčarováno ze skutečnosti. To amnestie nezavinila. Křičet se mělo mnohem dřív, nejpozději u křišťálově čistého investora Grosse. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Placák ať je rád, že ho zas nezavřou. Je to škleb, ale na místě
5.1.2013    Mladá fronta DNES    str. 10    Názory
    Karel Steigerwald        
Očima Karla Steigerwalda, komentátora MF DNES 

Placákův příběh celkem přehledně podává zprávu o stinné stránce spravedlnosti v České republice. Je to příběh jasný, jednoduchý a srozumitelný. Estébáci spisovatele v roce 1988 z estébácko-komunistických důvodů kvůli ekologii zavlekli do lesů, tam jej mučili a ponechali osudu. Hned na ně podal trestní oznámení, nestalo se nic, totéž v roce 1989. Na třetí pokus v roce 2007 začala policie něco dělat. V roce 2012 se estébáci dočkali nemastného rozsudku. Státní zástupkyně se odvolala, žádala vyšší tresty. To neměla, odvolací soud zrušil tresty vůbec a případ označil za promlčený. 
	V době činu bylo spisovateli 25 let, nyní je mu 47. Že se případ absurdně vlekl, mělo jediný důvod: orgány v trestním řízení činné nekonaly. Měly k tomu jediný důvod: nechtěly rozsudek. Nebo byly jen hloupé, ale na to hrůza pomyslet. Kdo zná jiný důvod, ať ho řekne. Nešlo o kauzu složitou, komplikovanou, o stovky poškozených, o desítky zločinců, o spletitá právní křoviska a tisíce svědků. Šlo o tři státní lumpy, kteří zbili jednoho spisovatele. 
	Je to objev – stát (co jiného ty orgány jsou?) bude tak dlouho odkládat a zdržovat věc, až ji odloží jako promlčenou. Ale promlčel ji – kdo? On sám, stát, jeho lidi. Pyká za to – kdo? Poškozený, který se domáhá spravedlnosti. To je v rozporu s líčením, které nabízejí mnozí soudci: že všechno jde dobře, normálně, rychle, po evropsku. Kolik milimetrů tedy chybí, aby šel k soudu sám spisovatel? Například pomlouval ty hodné estébáky. Vyzradil možná jejich data, že byli estébáci. Nebo je urazil, když prozradil, že to byli estébáci nebo když fízly označil za podprasata, což trefně označil. Možností mají orgány dost a dost, záleží na tvořivosti. 
	Prezidentova amnestie vyvolala velké pobouření, protože velcí zločinci budou amnestováni. Žádné pobouření ale nevyvolalo, že ti velcí zločinci dostali drobné trestíky na úrovni větších kapsářů. Ty jim nedal prezident, nýbrž soudy. Jak to tedy je? Velcí zločinci jsou malými kapsáři, nebo je soudil týž soudce jako Placákovy estébáky? Amnestie posvítila na nepěkné justiční jevy – jeden soud osm let, druhý pár měsíců či podmínku, toť běžná věc? Proces herečky Rázlové trvá 15 let. Kolik právních úkonů připadalo na měsíc trvání, kolik spánku? Prodlužovala to ona i oni. Podobných spacích procesů jsou stovky. 
	Ať posuzujete amnestii, jak chcete, může otevřít skutečně vážnou a hlubokou debatu o kvalitě českého právního státu. Příznaků zmatenosti, nefunkčnosti a zneužívání je dost, dodělávky si říkají o to, aby si jich někdo konečně všiml. Pěkný námět k příštím volbám. Abychom jednou nemuseli demonstrovat: Propusťte Placáka! 

O autorovi| Karel Steigerwald, komentátora MF DNES
Foto popis| O autorovi| Karel Steigerwald, komentátora MF DNES
Foto popis|

Hlavy státu. Úplný přehled a prognóza
4.1.2013    Mladá fronta DNES    str. 10    Názory
    Karel Steigerwald        
Haiku Karla Steigerwalda komentátora MF DNES 

I v Haiku se strhla hádka. Sporný byl už počet našich hlav státu. Bylo jich prý deset. Mají se počítat i ty, co tu byly za cizince? Hácha, Gottwald, Zápotocký, Novotný, Svoboda, Husák. To je hned šest lidí. Pět komunistů a jeden nešťastný. Tož zbývají čtyři opravdoví. 
	Masaryka řídili Židi a dal střílet do dělníků. Beneš nás zradil dvakrát, Němcům i Rusákům. Hácha byla jen dementní loutka. Gottwald byl zbabělý kat a opilec, Zápotocký dával věšet lidi, aby sám nevisel, Novotný kancelářské nic, dukelský kat Svoboda ruským agentem, Husák okupačním správcem země. Havel vypustil na lidi vrahy a tajně se spolčil s komunisty, Klaus zavedl vykořisťování, chrání tuneláře a řídí ho zase Rusové. Pátá hlava státu je na obzoru. Kategorie bývalý komunista zatím zvolena nebyla. Zájemců je ale dost. Zato vzniká slibná kategorie prezidentů Japonců. O té se asi zmiňuje už Václav Havel ve hře Zahradní slavnost. Píše tam v jakési libušské věštbě, že národ všechno překoná, pokud to tady nezaplaví Japonci. 
	Všechny prezidenty lid zohavil. Ve zdraví nepřežil žádný. Je překvapivé, kolik lidí se na ten tradiční popravčí špalek hrne. Už teď si mohou spočítat, jak dopadnou. Je znepokojivé, že i příští hlavy státu nebudou představovat nic pořádného. Budoucnost české státnosti je temná. 
	Temná je ovšem i minulost. Mělo by se to nějak roztřídit, aby byl kus státnosti zachován. Aby se mohlo říct, vida, to byl prezident. Co bude, to vyberou volby za týden. Pusťme se do toho, co bylo. 
	Prezidenty-komunisty vyřaďme. Věšeli se navzájem, vraždili, kradli, řídili je zločinci z Ruska, za prezidenty je mohou považovat zase jen komunisti. Ti řeknou, že to vše bylo proto, aby se vybudoval budoucí komunistický ráj. Až ho zas budem budovat, zase to tak bude. 
	Hácha byl nešťastný starý pán. S komunisty ho nesrovnávejte, nacistou nebyl. Představoval to české maličko teď nebýt, být až pak. Vlezl do oprátky, aby na Hrad nedali esesáka, věřil, že tam je za nás. Národ humanistův na něj pak čural. Nikoliv obrazně. 
	TGM zavedl v Čechách toleranci, humanismus, světovost. Víru ve svobodu, v demokracii. Nacismu byl ušetřen, zemřel včas. Čechy rozčiloval, hanobil Rukopisy, kálel tak na oltář vlasti, zastal se pajdavého Žida. Dnes si z něj lidé pamatují, že seděl na koni a že by s námi šel na žejdlík, ačkoliv by nešel. Přesto to byl dobrý prezident. 
	Beneš nedokázal vyřešit neřešitelné problémy s nacismem a komunismem. Všichni dnes víme, jak se řešit měly. Málo se ale ví, že Beneš byl moderní evropský vzdělanec, muž světa, nikoliv pece, což je základní náš politický institut. Ztroskotal na nacismu a komunismu, ovšem jako každý v tehdejším světě. Na peci říkají, že je to jeho velké selhání a zrada. Dožít se TGM toho problému, jak by na to šel? O tom pec mlčí. Beneš byl dobrý prezident. 
Český národ byl stvořen dobrodružnými literáty ze slov, slovníků a básniček. Havel je té dlouhé literátské řady asi už posledním, zato vrcholným představitelem. Novou republiku vytrhl rychle z Asie, kde byla ve vězení. Klaus jí dodal kapitalismus, který už kdysi měla. Dva dobří evropští prezidenti. Plivou na ně, ale to přejde. Čtyři z deseti, dobrá sada. Tak jdou dějiny. 
	Je to poučné pro dnešní voliče. Škrtněte postkomunisty a každého, kdo u komunistů škemrá o podporu. Napište, kdo zbývá. A s čím jde. Kdo má visačku evropského muže či ženy a kdo jen tak mluví z pece do větru? Máte tam postavu dlouhodobou, výraznou, která už sama sebou vyzařuje názor? Nebo chcete obohatit české dějiny o nějaké pindaly či pindalky? Nebo tam dáte postkomunistu, když nemáte odvahu vrznout tam přímo fízla Filipa? Po katech, vrazích, agentech KGB už jen umolousaný udavač? 
	České dějiny, konejte se. Příští Haiku bude o počasí. 

Foto popis| Foto popis|

Amnestie Propuštění vězňů zdobilo trůny. Republiku nezdobí
3.1.2013    Mladá fronta DNES    str. 14    Názory
    Karel Steigerwald        
Žádný užitek z amnestií se nevynořuje. Kdyby ten starodávný zvyk parlament zrušil, mnoha lidem by se ulevilo. Litovali by tvůrci fám a ti propuštění. První ať vezme čert, druhých je lidem líto asi jen z nějaké křesťanské lásky. Propouštět je z vězení není nutné.

Amnestie (podobně jako udělení milosti jednotlivcům) vždy rozruší nejen vězně a obviněné, ale i ty na svobodě. Je to akt záhadný, lidé mu mnoho nerozumějí. Každá amnestie vždy vyvolá vlnu kritiky. Kritikům se zdá, že měl být amnestován někdo jiný, že amnestie měla být menší (větší kupodivu nikdy), že propouští darebáky, že je nespravedlivá k tomu či onomu, který měl spíše vyjít z vězení, případně že byla tak narafičena, aby se darebákům přímo hodila. Když amnestii vyhlásí prezident, který má oponenty, jejichž vášnivá nenávist jde až za hrob, je kritika o to tvrdší. A takových kritiků prezident Klaus, autor amnestie na památku či oslavu dvacátého výročí moderního českého státu, má celé roty.
	Málokdo ví, že amnestie tu není proto, aby napravovala případné chyby soudců. To by nebyla amnestie hlavy státu, nýbrž jakýsi další stupeň soudního odvolávání. Amnestie tu není pro nevinné, nýbrž pro darebáky, jimž hlava státu odpustí. Amnestie nekoná dobro. Její vyhlášení nepodléhá žádným kritériím. Prezidenti ji vyhlašují, jak se jim zlíbí, podle kritérií, která si sami určí a s kterými nás nemusí seznamovat. Vysvětlovat amnestii znamená snižovat její velebnost.

Královské gesto

Amnestie je totiž královského původu a král nikdy své úradky nevysvětluje. Komu se nezdají a reptá, tomu obvykle král dá useknout hlavu. Amnestii král udílí, aby zvětšil svou slávu, aby ho ničemové velebili a aby jakousi shovívavostí či velkorysostí ozdobil dobu svého panování. Je to něco podobného jako házení zlaťáků mezi lid.
	Nějakou setrvačností byla tímto nástrojem obdařena většina demokratických hlav států. A demokratická hlava je něco kritizovatelného a něco, co má povinnost své činy objasňovat a vysvětlovat občanům. A vysvětlit amnestii je takřka nemožné. Lidé ji cítí jako cizorodý prvek a hledají v ní jako ve všem, co je ve svobodné zemi nevysvětlitelné, nějakou lumpárnu. Zatímco tyto řádky píšu, pátrá se horečně, který darebák vyjde na svobodu a co tím prezident Klaus sledoval.

Dočká se Berka odškodnění?

Pokud uniknou známé firmy, které léta spravedlnosti uhýbají, bude zle. Ještě hůř bude, když amnestie zruší velké kauzy budící dojem spíše spící panny než zápasu o spravedlnost. Znáte to všichni: těch odkladů, toho váhání, vracení spisů tam či jinam, toho kolébání v čase, zastrkování pod politické koberce. A najednou do toho vletí amnestie, to bude lidem znít divně. Řeklo by se, pro zemi, kde policejní a soudní orgány příliš velkou důvěrou neslynou, se amnestie nehodí.
	V posledních letech (nebo jen roce?) se tyto orgány probouzejí, mají výsledky, sahají po dalších případech a teď jim tu sklizeň amnestie vyrazí z rukou? To je naše zdejší riziko – v zemích s pevnějším právním pozadím není. Objevila se i domněnka, že soudci Berkovi (soudci-lupičovi) vrátí i miliony za nevyplacenou gáži. To by z té amnestie bylo skutečné panoptikum. Nestane se to, Berkovi nic nedají, ale domněnka bude dál žít svým životem.
	S amnestií neuspěl žádný prezident, totiž ani jeden z těch dvou. Amnestie se pro Čechy nehodí. Je to zem příliš podebraná, s příliš špatnými zkušenostmi a s maličkou velkorysostí. Havel, který znal poměry u komunistických soudů a ve věznicích na vlastní kůži, vyhlásil amnestii rozsáhlou. Důvodům, které měl, nikdo neporozuměl. Napsalo se: Vypustil na nás vrahy. Havlovi neporozuměli ani ti vrazi, to Havel nedocenil. Pár brutálních vražd propuštěnci předvedli. Klaus vyhlásil amnestii menší, odborníci říkají, že prostředně velkou. A opět: Důvodům, které má, nikdo nerozumí. A důkazem je opět to, že propustil zločince, třebas ne hned vrahy! Nu ano, proto amnestie je. Propouštění darebáků má zdobit republiku při jejím výročí jako kdysi zdobilo trůny.

Raději ji zrušme

Otázkou ke zkoumání je, jaký užitek amnestie přináší. Prezidentům žádný, jen zlost a trápení. Propuštěným velký. A co my, kteří dobrodiní amnestie užívat nemůžeme, protože jsme na svobodě? Máme velebit hlavu státu, že je milosrdná, jako bývali milosrdní králové, že předvádí lidskost a zvláštní humanistické zřetele? To se do demokratických pořádků jaksi nehodí. Proto lidé hledají jiné důvody: vítězí chybná domněnka, že prezident má napravit, co soudy zkazí.
	S amnestiemi je stejná potíž jako s imunitou. Obé je obtížně pochopitelný relikt starých časů. Žádný užitek z amnestií se nevynořuje. Kdyby ten starodávný zvyk parlament zrušil, mnoha lidem by se ulevilo. Nejvíce hlavám státu, pak i nám. Litovali by tvůrci fám a panik a ti propuštění. První ať vezme čert, druhých je lidem líto asi jen z nějaké křesťanské lásky. Propouštět je kvůli tomu z vězení není nutné.

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|
