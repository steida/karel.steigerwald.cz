Přehled zpráv
Ježíšek a nákupní vozíky	?
	22.12.2003	Mladá fronta DNES ~ str. 06 ~ Názory	
		KAREL STEIGERWALD	
Postřehy dne	?
	19.12.2003	Mladá fronta DNES ~ str. 06 ~ Názory	
		KAREL STEIGERWALD	
Postřehy dne	?
	17.12.2003	Mladá fronta DNES ~ str. 06 ~ Názory	
		KAREL STEIGERWALD	
Saddám v Praze	?
	16.12.2003	Mladá fronta DNES ~ str. 07 ~ Názory	
		KAREL STEIGERWALD	
Nechte Hoffmanna odletět	?
	13.12.2003	Mladá fronta DNES ~ str. 06 ~ Názory	
		KAREL STEIGERWALD	
Reforma prošla, ale není to reforma	?
	12.12.2003	Mladá fronta DNES ~ str. 08 ~ Názory	
		KAREL STEIGERWALD	
Státní tajemství	?
	11.12.2003	Mladá fronta DNES ~ str. 08 ~ Názory	
		KAREL STEIGERWALD	
Činovnictvo je nenasytné	?
	9.12.2003	Mladá fronta DNES ~ str. 08 ~ Názory	
		KAREL STEIGERWALD	
Na vládu s kosou a cepem	?
	6.12.2003	Mladá fronta DNES ~ str. 06 ~ Názory	
		KAREL STEIGERWALD	
Stát je dobrý stroj na křivdy	?
	4.12.2003	Mladá fronta DNES ~ str. 08 ~ Názory	
		KAREL STEIGERWALD	
Postřehy dne	?
	3.12.2003	Mladá fronta DNES ~ str. 08 ~ Názory	
		KAREL STEIGERWALD	
Divadlo a pouta	?
	2.12.2003	Mladá fronta DNES ~ str. 08 ~ Názory	
		KAREL STEIGERWALD	
Fotbal, šílený král sportu	?
	27.11.2003	Mladá fronta DNES ~ str. 09 ~ Názory	
		KAREL STEIGERWALD	
Komunista, či fízl: co je horší?	?
	27.11.2003	Mladá fronta DNES ~ str. 08 ~ Názory	
		KAREL STEIGERWALD	
Na politickém výsluní	?
	24.11.2003	Mladá fronta DNES ~ str. 06 ~ Názory	
		KAREL STEIGERWALD	
Klaus a Havel	?
	22.11.2003	Mladá fronta DNES ~ str. 06 ~ Názory	
		KAREL STEIGERWALD	
Komunismus, život a pití vodky	?
	21.11.2003	Mladá fronta DNES ~ str. 09 ~ Názory	
		KAREL STEIGERWALD	
Kdy padne vláda	?
	20.11.2003	Mladá fronta DNES ~ str. 08 ~ Názory	
		KAREL STEIGERWALD	
Čí je listopad? Váš, náš...	?
	19.11.2003	Mladá fronta DNES ~ str. 08 ~ Názory	
		KAREL STEIGERWALD	
Policii to nejde	?
	14.11.2003	Mladá fronta DNES ~ str. 08 ~ Názory	
		KAREL STEIGERWALD	
Unie a zvěř	?
	13.11.2003	Mladá fronta DNES ~ str. 09 ~ Názory	
		KAREL STEIGERWALD	
Zlodějů je víc než těch, kdo nekradou	?
	12.11.2003	Mladá fronta DNES ~ str. 08 ~ Názory	
		KAREL STEIGERWALD	
Přitvrdit? Ano	?
	11.11.2003	Mladá fronta DNES ~ str. 08 ~ Názory	
		KAREL STEIGERWALD	
Česká televize opět na rozcestí	?
	8.11.2003	Mladá fronta DNES ~ str. 06 ~ Názory	
		KAREL STEIGERWALD	
Na kandelábr	?
	7.11.2003	Mladá fronta DNES ~ str. 08 ~ Názory	
		KAREL STEIGERWALD	
Prezervativné	?
	6.11.2003	Mladá fronta DNES ~ str. 09 ~ Názory	
		KAREL STEIGERWALD	
Přijímací komedie	?
	5.11.2003	Mladá fronta DNES ~ str. 08 ~ Názory	
		KAREL STEIGERWALD	
Zločin v rukou státu	?
	1.11.2003	Mladá fronta DNES ~ str. 06 ~ Názory	
		KAREL STEIGERWALD	
Zuby, nehty, Rath	?
	31.10.2003	Mladá fronta DNES ~ str. 08 ~ Názory	
		KAREL STEIGERWALD	
Rozhořčené tance pokroku	?
	30.10.2003	Mladá fronta DNES ~ str. 09 ~ Názory	
		KAREL STEIGERWALD	
Beneš, Havel, stát	?
	24.10.2003	Mladá fronta DNES ~ str. 08 ~ Názory	
		KAREL STEIGERWALD	
Právníkova kobyla	?
	23.10.2003	Mladá fronta DNES ~ str. 08 ~ Názory	
		KAREL STEIGERWALD	
My jsme staré časy	?
	22.10.2003	Mladá fronta DNES ~ str. 08 ~ Názory	
		KAREL STEIGERWALD	
Vyšetřujeme! Stůj	?
	21.10.2003	Mladá fronta DNES ~ str. 08 ~ Názory	
		KAREL STEIGERWALD	
Staré bělidlo do rukou státu	?
	18.10.2003	Mladá fronta DNES ~ str. 06 ~ Názory	
		KAREL STEIGERWALD	
Tři naše problémy	?
	17.10.2003	Mladá fronta DNES ~ str. 08 ~ Názory	
		KAREL STEIGERWALD	
Slitování pro Hoffmanna	?
	14.10.2003	Mladá fronta DNES ~ str. 08 ~ Názory	
		KAREL STEIGERWALD	
Vesmír a politika	?
	13.10.2003	Mladá fronta DNES ~ str. 08 ~ Názory	
		KAREL STEIGERWALD	
Politici dobří a ostří jako břitvy	?
	8.10.2003	Mladá fronta DNES ~ str. 08 ~ Názory	
		KAREL STEIGERWALD	
Stb a syn	?
	6.10.2003	Mladá fronta DNES ~ str. 06 ~ Názory	
		KAREL STEIGERWALD	
Šílené státy a my	?
	4.10.2003	Mladá fronta DNES ~ str. 06 ~ Názory	
		KAREL STEIGERWALD	
Tajná je i smrt	?
	3.10.2003	Mladá fronta DNES ~ str. 06 ~ Názory	
		KAREL STEIGERWALD	
Je to trapné	?
	2.10.2003	Mladá fronta DNES ~ str. 08 ~ Názory	
		KAREL STEIGERWALD	
Pijte, je to zbraň	?
	1.10.2003	Mladá fronta DNES ~ str. 09 ~ Názory	
		KAREL STEIGERWALD	
EU a černé postupy	?
	30.9.2003	Mladá fronta DNES ~ str. 08 ~ Názory	
		KAREL STEIGERWALD	
...Fidelovi neuškodí	?
	29.9.2003	Mladá fronta DNES ~ str. 07 ~ Názory	
		KAREL STEIGERWALD	
Nenasytnost	?
	25.9.2003	Mladá fronta DNES ~ str. 08 ~ Názory	
		KAREL STEIGERWALD	
Oba by už měli jít	?
	24.9.2003	Mladá fronta DNES ~ str. 08 ~ Názory	
		KAREL STEIGERWALD	
Za hranou viditelnosti	?
	22.9.2003	Mladá fronta DNES ~ str. 06 ~ Názory	
		KAREL STEIGERWALD	
Vládě teče do bot	?
	20.9.2003	Mladá fronta DNES ~ str. 06 ~ Názory	
		KAREL STEIGERWALD	
Odebrat, zavřít	?
	19.9.2003	Mladá fronta DNES ~ str. 09 ~ Názory	
		KAREL STEIGERWALD	
Čest zákl. org. KSČ	?
	19.9.2003	Mladá fronta DNES ~ str. 08 ~ Názory	
		KAREL STEIGERWALD	
Normální je nebýt pes	?
	17.9.2003	Mladá fronta DNES ~ str. 08 ~ Názory	
		KAREL STEIGERWALD	
Žebrácká hůl	?
	16.9.2003	Mladá fronta DNES ~ str. 09 ~ Názory	
		KAREL STEIGERWALD	
Úplatek umožňuje žít	?
	15.9.2003	Mladá fronta DNES ~ str. 06 ~ Názory	
		KAREL STEIGERWALD	
Co exekutor zachvátí	?
	12.9.2003	Mladá fronta DNES ~ str. 08 ~ Názory	
		KAREL STEIGERWALD	
Umaštěné okénko	?
	6.9.2003	Mladá fronta DNES ~ str. 06 ~ Názory	
		KAREL STEIGERWALD	
Policie pohrdá lidmi	?
	4.9.2003	Mladá fronta DNES ~ str. 08 ~ Názory	
		KAREL STEIGERWALD	
Rodiče, do stávky!	?
	2.9.2003	Mladá fronta DNES ~ str. 06 ~ Názory	
		KAREL STEIGERWALD	
Kaddáfí for Nobel	?
	2.9.2003	Mladá fronta DNES ~ str. 06 ~ Názory	
		KAREL STEIGERWALD	
Ach pan ombudsman	?
	30.8.2003	Mladá fronta DNES ~ str. 06 ~ Názory	
		KAREL STEIGERWALD	
Špidla je to učí	?
	29.8.2003	Mladá fronta DNES ~ str. 08 ~ Názory	
		KAREL STEIGERWALD	
Idea blbá, státní	?
	29.8.2003	Mladá fronta DNES ~ str. 08 ~ Názory	
		KAREL STEIGERWALD	
Komenského kosti	?
	28.8.2003	Mladá fronta DNES ~ str. 08 ~ Názory	
		KAREL STEIGERWALD	
Centrum všech běd	?
	27.8.2003	Mladá fronta DNES ~ str. 06 ~ Názory	
		KAREL STEIGERWALD	
Stát buší do svobody	?
	26.8.2003	Mladá fronta DNES ~ str. 08 ~ Názory	
		KAREL STEIGERWALD	
Pověsit, napravit?	?
	25.8.2003	Mladá fronta DNES ~ str. 06 ~ Názory	
		KAREL STEIGERWALD	
Zvedněte hlavu	?
	23.8.2003	Mladá fronta DNES ~ str. 06 ~ Názory	
		KAREL STEIGERWALD	
Werichův socialismus	?
	21.8.2003	Mladá fronta DNES ~ str. 06 ~ Názory	
		KAREL STEIGERWALD	
Realista Brežněv	?
	21.8.2003	Mladá fronta DNES ~ str. 06 ~ Názory	
		KAREL STEIGERWALD	
Lidožravý státník	?
	19.8.2003	Mladá fronta DNES ~ str. 08 ~ Názory	
		KAREL STEIGERWALD	
Skol, bože, Klausovy pochlebníky bleskem!	?
	9.8.2003	Mladá fronta DNES ~ str. 03 ~ Víkend - téma	
		Karel Steigerwald	
Rychetského výzva	?
	7.8.2003	Mladá fronta DNES ~ str. 08 ~ Názory	
		KAREL STEIGERWALD	
Otcové a stát	?
	6.8.2003	Mladá fronta DNES ~ str. 06 ~ Názory	
		KAREL STEIGERWALD	
Dr. Svoboda, doživ. nesmrt.	?
	5.8.2003	Mladá fronta DNES ~ str. 08 ~ Názory	
		KAREL STEIGERWALD	
Oběti propagand	?
	5.8.2003	Mladá fronta DNES ~ str. 08 ~ Názory	
		KAREL STEIGERWALD	
Ta Kavanova důvěra!	?
	26.7.2003	Mladá fronta DNES ~ str. 06 ~ Názory	
		KAREL STEIGERWALD	
Evropský národ	?
	25.7.2003	Mladá fronta DNES ~ str. 09 ~ Názory	
		KAREL STEIGERWALD	
Chudák Špidla	?
	24.7.2003	Mladá fronta DNES ~ str. 06 ~ Názory	
		KAREL STEIGERWALD	
Muž se škraloupem	?
	23.7.2003	Mladá fronta DNES ~ str. 06 ~ Názory	
		KAREL STEIGERWALD	
Zastavit - stát!	?
	12.7.2003	Mladá fronta DNES ~ str. 06 ~ Názory	
		KAREL STEIGERWALD	
Mizerný je pohled na Evropu	?
	11.7.2003	Mladá fronta DNES ~ str. 06 ~ Názory	
		KAREL STEIGERWALD	
Politický pud	?
	10.7.2003	Mladá fronta DNES ~ str. 08 ~ Názory	
		KAREL STEIGERWALD	
Čert varuje vládu	?
	8.7.2003	Mladá fronta DNES ~ str. 08 ~ Názory	
		KAREL STEIGERWALD	
Diplomat Kavan je druid	?
	4.7.2003	Mladá fronta DNES ~ str. 08 ~ Názory	
		KAREL STEIGERWALD	
Potrestejte nás lépe než tenkrát	?
	3.7.2003	Mladá fronta DNES ~ str. 08 ~ Názory	
		KAREL STEIGERWALD	
Politik Dostál bojuje s Kinským	?
	2.7.2003	Mladá fronta DNES ~ str. 08 ~ Názory	
		KAREL STEIGERWALD	
Policie vychovává lidi bitím	?
	1.7.2003	Mladá fronta DNES ~ str. 08 ~ Názory	
		KAREL STEIGERWALD	
Sbratření	?
	30.6.2003	Mladá fronta DNES ~ str. 06 ~ Názory	
		KAREL STEIGERWALD	
Zavři podle dekretů	?
	27.6.2003	Mladá fronta DNES ~ str. 08 ~ Názory	
		KAREL STEIGERWALD	
Zasloužil se E. Beneš o káňata?	?
	27.6.2003	Mladá fronta DNES ~ str. 08 ~ Názory	
		KAREL STEIGERWALD	
Chcete žít věčně, vy psi	?
	26.6.2003	Mladá fronta DNES ~ str. 09 ~ Názory	
		KAREL STEIGERWALD	
Zázrak nad Vltavou	?
	25.6.2003	Mladá fronta DNES ~ str. 08 ~ Názory	
		KAREL STEIGERWALD	
Brněnská komedie	?
	24.6.2003	Mladá fronta DNES ~ str. 08 ~ Názory	
		KAREL STEIGERWALD	
Drápy, chlupy, soud	?
	24.6.2003	Mladá fronta DNES ~ str. 09 ~ Názory	
		KAREL STEIGERWALD	
Škubání státu	?
	21.6.2003	Mladá fronta DNES ~ str. 08 ~ Názory	
		KAREL STEIGERWALD	
Každý si vezměte do EU svého Husa	?
	20.6.2003	Mladá fronta DNES ~ str. 08 ~ Názory	
		KAREL STEIGERWALD	
ČT v. Klaus	?
	19.6.2003	Mladá fronta DNES ~ str. 09 ~ Názory	
		KAREL STEIGERWALD	
Kdo běží...	?
	17.6.2003	Mladá fronta DNES ~ str. 08 ~ Názory	
		KAREL STEIGERWALD	
Chvástal	?
	16.6.2003	Mladá fronta DNES ~ str. 08 ~ Názory	
		KAREL STEIGERWALD	
Tenkrát a dnes	?
	14.6.2003	Mladá fronta DNES ~ str. 08 ~ Názory	
		KAREL STEIGERWALD	
Spíš se odstřelí sama	?
	13.6.2003	Mladá fronta DNES ~ str. 08 ~ Názory	
		KAREL STEIGERWALD	
Hitler, Zítko a my	?
	12.6.2003	Mladá fronta DNES ~ str. 08 ~ Názory	
		KAREL STEIGERWALD	
Škromach šel pro EU	?
	11.6.2003	Mladá fronta DNES ~ str. 10 ~ Názory	
		KAREL STEIGERWALD	
Kus lživé cti	?
	10.6.2003	Mladá fronta DNES ~ str. 08 ~ Názory	
		KAREL STEIGERWALD	
Lokajové, buřiči a referendum	?
	9.6.2003	Mladá fronta DNES ~ str. 06 ~ Názory	
		KAREL STEIGERWALD	
Bobošíková a svoboda	?
	7.6.2003	Mladá fronta DNES ~ str. 08 ~ Názory	
		KAREL STEIGERWALD	
Český sen	?
	3.6.2003	Mladá fronta DNES ~ str. 09 ~ Názory	
		KAREL STEIGERWALD	
Policie si vyšlápla na Janu Bobošíkovou	?
	31.5.2003	Mladá fronta DNES ~ str. 08 ~ Názory	
		KAREL STEIGERWALD	
Vláda má televizi	?
	30.5.2003	Mladá fronta DNES ~ str. 08 ~ Názory	
		KAREL STEIGERWALD	
Vláda by už měla padnout	?
	29.5.2003	Mladá fronta DNES ~ str. 08 ~ Názory	
		KAREL STEIGERWALD	
Drby a zločin	?
	28.5.2003	Mladá fronta DNES ~ str. 08 ~ Názory	
		KAREL STEIGERWALD	
Škůdce státu	?
	27.5.2003	Mladá fronta DNES ~ str. 08 ~ Názory	
		KAREL STEIGERWALD	
Konec ničemy	?
	26.5.2003	Mladá fronta DNES ~ str. 08 ~ Názory	
		KAREL STEIGERWALD	
Z thajského kriminálu domů	?
	24.5.2003	Mladá fronta DNES ~ str. 09 ~ Názory	
		KAREL STEIGERWALD	
Co přinesl ďábel	?
	21.5.2003	Mladá fronta DNES ~ str. 08 ~ Názory	
		KAREL STEIGERWALD	
Je čím dál hůř	?
	20.5.2003	Mladá fronta DNES ~ str. 09 ~ Názory	
		KAREL STEIGERWALD	
Volební právo dětí není žert	?
	17.5.2003	Mladá fronta DNES ~ str. 08 ~ Názory	
		KAREL STEIGERWALD	
Oba s tím Špidlovi třískli	?
	16.5.2003	Mladá fronta DNES ~ str. 08 ~ Názory	
		KAREL STEIGERWALD	
Kyanid	?
	15.5.2003	Mladá fronta DNES ~ str. 08 ~ Názory	
		KAREL STEIGERWALD	
Více rozdat	?
	14.5.2003	Mladá fronta DNES ~ str. 09 ~ Názory	
		KAREL STEIGERWALD	
Má vlast	?
	13.5.2003	Mladá fronta DNES ~ str. 09 ~ Názory	
		KAREL STEIGERWALD	
Proevropské nic	?
	12.5.2003	Mladá fronta DNES ~ str. 08 ~ Názory	
		KAREL STEIGERWALD	
Spravedlnost na straně zrůd	?
	10.5.2003	Mladá fronta DNES ~ str. 06 ~ Názory	
		KAREL STEIGERWALD	
Je prezident Protiameričan?	?
	6.5.2003	Mladá fronta DNES ~ str. 06 ~ Názory	
		KAREL STEIGERWALD	
Retro	?
	3.5.2003	Mladá fronta DNES ~ str. 07 ~ Názory	
		KAREL STEIGERWALD	
1. máj, kuku	?
	30.4.2003	Mladá fronta DNES ~ str. 07 ~ Názory	
		KAREL STEIGERWALD	
Zdanil i peřiny	?
	29.4.2003	Mladá fronta DNES ~ str. 06 ~ Názory	
		KAREL STEIGERWALD	
Výstřel	?
	29.4.2003	Mladá fronta DNES ~ str. 06 ~ Názory	
		KAREL STEIGERWALD	
Krása průzkumů	?
	26.4.2003	Mladá fronta DNES ~ str. 06 ~ Názory	
		KAREL STEIGERWALD	
Bandy špiclů proti korupci	?
	25.4.2003	Mladá fronta DNES ~ str. 06 ~ Názory	
		KAREL STEIGERWALD	
Nedivte se vládě	?
	24.4.2003	Mladá fronta DNES ~ str. 06 ~ Názory	
		KAREL STEIGERWALD	
Na lovu	?
	23.4.2003	Mladá fronta DNES ~ str. 07 ~ Názory	
		KAREL STEIGERWALD	
I Hitler se amnestoval	?
	17.4.2003	Mladá fronta DNES ~ str. 08 ~ Názory	
		KAREL STEIGERWALD	
Demokracie nemusí být na Zemi věčně	?
	16.4.2003	Mladá fronta DNES ~ str. 07 ~ Názory	
		KAREL STEIGERWALD	
Šero je	?
	14.4.2003	Mladá fronta DNES ~ str. 08 ~ Názory	
		KAREL STEIGERWALD	
Zdanit hřích? Ne	?
	11.4.2003	Mladá fronta DNES ~ str. 07 ~ Názory	
		KAREL STEIGERWALD	
Málo životů	?
	10.4.2003	Mladá fronta DNES ~ str. 06 ~ Názory	
		KAREL STEIGERWALD	
Výkon slouhů	?
	9.4.2003	Mladá fronta DNES ~ str. 08 ~ Názory	
		KAREL STEIGERWALD	
Život nebo smrt	?
	7.4.2003	Mladá fronta DNES ~ str. 06 ~ Názory	
		KAREL STEIGERWALD	
Strašná je česká spravedlnost	?
	3.4.2003	Mladá fronta DNES ~ str. 06 ~ Názory	
		KAREL STEIGERWALD	
Na dobytém území	?
	2.4.2003	Mladá fronta DNES ~ str. 06 ~ Názory	
		KAREL STEIGERWALD	
Ďábly nechte ležet	?
	1.4.2003	Mladá fronta DNES ~ str. 06 ~ Názory	
		KAREL STEIGERWALD	
Vyvalily se vlny zdola	?
	31.3.2003	Mladá fronta DNES ~ str. 07 ~ Názory	
		KAREL STEIGERWALD	
Dálnice? Dál už nic	?
	29.3.2003	Mladá fronta DNES ~ str. 06 ~ Názory	
		KAREL STEIGERWALD	
Vzdálený soud	?
	28.3.2003	Mladá fronta DNES ~ str. 06 ~ Názory	
		KAREL STEIGERWALD	
Než vás pozřeme	?
	27.3.2003	Mladá fronta DNES ~ str. 08 ~ Názory	
		KAREL STEIGERWALD	
Dokument. Ale čí?	?
	26.3.2003	Mladá fronta DNES ~ str. 06 ~ Názory	
		KAREL STEIGERWALD	
Mír je vůl	?
	25.3.2003	Mladá fronta DNES ~ str. 08 ~ Názory	
		KAREL STEIGERWALD	
Klaň se černému srdci draka	?
	22.3.2003	Mladá fronta DNES ~ str. 08 ~ Názory	
		KAREL STEIGERWALD	
Vpřed	?
	19.3.2003	Mladá fronta DNES ~ str. 06 ~ Názory	
		KAREL STEIGERWALD	
Rudá amnestie	?
	18.3.2003	Mladá fronta DNES ~ str. 06 ~ Názory	
		KAREL STEIGERWALD	
Vláda s komunisty	?
	17.3.2003	Mladá fronta DNES ~ str. 08 ~ Názory	
		KAREL STEIGERWALD	
Grebeníček, vila, lumpové	?
	14.3.2003	Mladá fronta DNES ~ str. 08 ~ Názory	
		KAREL STEIGERWALD	
Proces	?
	12.3.2003	Mladá fronta DNES ~ str. 07 ~ Názory	
		KAREL STEIGERWALD	
Koalice a opozice	?
	12.3.2003	Mladá fronta DNES ~ str. 06 ~ Názory	
		KAREL STEIGERWALD	
Špidla je na dně	?
	11.3.2003	Mladá fronta DNES ~ str. 06 ~ Názory	
		KAREL STEIGERWALD	
Choďte ozbrojeni	?
	8.3.2003	Mladá fronta DNES ~ str. 06 ~ Názory	
		KAREL STEIGERWALD	
Čekání na kata	?
	5.3.2003	Mladá fronta DNES ~ str. 09 ~ Názory	
		KAREL STEIGERWALD	
Zpěvy poražených laskají	?
	5.3.2003	Mladá fronta DNES ~ str. 08 ~ Názory	
		KAREL STEIGERWALD	
Slabá baba na cestě upadne	?
	3.3.2003	Mladá fronta DNES ~ str. 10 ~ Názory	
		KAREL STEIGERWALD	
Pravý prezident	?
	1.3.2003	Mladá fronta DNES ~ str. 08 ~ Názory	
		KAREL STEIGERWALD	
Zvyšte penze fízlům	?
	27.2.2003	Mladá fronta DNES ~ str. 06 ~ Názory	
		KAREL STEIGERWALD	
Dva pochody	?
	26.2.2003	Mladá fronta DNES ~ str. 08 ~ Názory	
		KAREL STEIGERWALD	
Dva únory	?
	25.2.2003	Mladá fronta DNES ~ str. 08 ~ Názory	
		KAREL STEIGERWALD	
Po rozpletení zavřít	?
	24.2.2003	Mladá fronta DNES ~ str. 08 ~ Názory	
		KAREL STEIGERWALD	
Ta tlama lví	?
	21.2.2003	Mladá fronta DNES ~ str. 06 ~ Názory	
		KAREL STEIGERWALD	
Kandidát kuloárů	?
	20.2.2003	Mladá fronta DNES ~ str. 06 ~ Názory	
		KAREL STEIGERWALD	
Strkal, upadl, bil	?
	18.2.2003	Mladá fronta DNES ~ str. 06 ~ Názory	
		KAREL STEIGERWALD	
Opilý strm. Jan F. a dvacet dnů prostého vězení	?
	15.2.2003	Mladá fronta DNES ~ str. 07 ~ Rozhovor	
		KAREL STEIGERWALD	
Příště půjdu se snowboardem jinam	?
	15.2.2003	Mladá fronta DNES ~ str. 02 ~ Kraj Hradecký	
		David Steigerwald, Hradec Králové	
Nestýkat se	?
	14.2.2003	Mladá fronta DNES ~ str. 06 ~ Názory	
		KAREL STEIGERWALD	
Porno u soudu	?
	14.2.2003	Mladá fronta DNES ~ str. 06 ~ Názory	
		KAREL STEIGERWALD	
Vláda je mazaná	?
	13.2.2003	Mladá fronta DNES ~ str. 06 ~ Názory	
		KAREL STEIGERWALD	
Prezident jede na kole	?
	11.2.2003	Mladá fronta DNES ~ str. 06 ~ Názory	
		KAREL STEIGERWALD	
Kolbaba, průřezový kandidát	?
	7.2.2003	Mladá fronta DNES ~ str. 06 ~ Názory	
		KAREL STEIGERWALD	
Lid není zralý, zvolí blba	?
	5.2.2003	Mladá fronta DNES ~ str. 06 ~ Názory	
		KAREL STEIGERWALD	
Piš si, Špidlo	?
	3.2.2003	Mladá fronta DNES ~ str. 06 ~ Názory	
		KAREL STEIGERWALD	
Lháři	?
	1.2.2003	Mladá fronta DNES ~ str. 07 ~ Názory	
		KAREL STEIGERWALD	
Prasohlavové	?
	31.1.2003	Mladá fronta DNES ~ str. 09 ~ Názory	
		KAREL STEIGERWALD	
Klaus, Chruščov, pořadí	?
	29.1.2003	Mladá fronta DNES ~ str. 06 ~ Názory	
		KAREL STEIGERWALD	
Z bláta do legislativní války	?
	29.1.2003	Mladá fronta DNES ~ str. 06 ~ Názory	
		KAREL STEIGERWALD	
Ruml ve vichřici	?
	28.1.2003	Mladá fronta DNES ~ str. 06 ~ Názory	
		KAREL STEIGERWALD	
Pan prezident Nikdo	?
	27.1.2003	Mladá fronta DNES ~ str. 08 ~ Názory	
		KAREL STEIGERWALD	
Zeman ve vlaku	?
	25.1.2003	Mladá fronta DNES ~ str. 08 ~ Názory	
		KAREL STEIGERWALD	
Den v záři reflektorů	?
	24.1.2003	Mladá fronta DNES ~ str. 08 ~ Názory	
		KAREL STEIGERWALD	
Lžete jim!	?
	23.1.2003	Mladá fronta DNES ~ str. 07 ~ Názory	
		KAREL STEIGERWALD	
Města rudých duchů	?
	23.1.2003	Mladá fronta DNES ~ str. 06 ~ Názory	
		KAREL STEIGERWALD	
Dva prezidenti na koni	?
	22.1.2003	Mladá fronta DNES ~ str. 06 ~ Názory	
		KAREL STEIGERWALD	
Já si neodporuji	?
	21.1.2003	Mladá fronta DNES ~ str. 10 ~ Fórum	
		Karel Steigerwald	
Všechnu moc socialistům	?
	21.1.2003	Mladá fronta DNES ~ str. 06 ~ Názory	
		KAREL STEIGERWALD	
Na kahánku	?
	18.1.2003	Mladá fronta DNES ~ str. 06 ~ Názory	
		KAREL STEIGERWALD	
Zrádce vlasti mé	?
	17.1.2003	Mladá fronta DNES ~ str. 08 ~ Názory	
		KAREL STEIGERWALD	
Vítěze smete aliance druháků	?
	17.1.2003	Mladá fronta DNES ~ str. 08 ~ Názory	
		KAREL STEIGERWALD	
Proč ne Pithart	?
	16.1.2003	Mladá fronta DNES ~ str. 08 ~ Názory	
		KAREL STEIGERWALD	
Cosi se dívá	?
	15.1.2003	Mladá fronta DNES ~ str. 08 ~ Názory	
		KAREL STEIGERWALD	
Pes tento jinak skákat neumí	?
	15.1.2003	Mladá fronta DNES ~ str. 08 ~ Názory	
		KAREL STEIGERWALD	
Český kruh	?
	13.1.2003	Mladá fronta DNES ~ str. 06 ~ Názory	
		KAREL STEIGERWALD	
Cesta pochodní	?
	13.1.2003	Mladá fronta DNES ~ str. 06 ~ Názory	
		KAREL STEIGERWALD	
Opratě pokroku	?
	11.1.2003	Mladá fronta DNES ~ str. 06 ~ Názory	
		KAREL STEIGERWALD	
Žalozpěv o bídě cti a práva	?
	10.1.2003	Mladá fronta DNES ~ str. 06 ~ Názory	
		KAREL STEIGERWALD	
Třicet let vězení	?
	9.1.2003	Mladá fronta DNES ~ str. 06 ~ Názory	
		KAREL STEIGERWALD	
Bureš prezidentem? Ano!	?
	8.1.2003	Mladá fronta DNES ~ str. 06 ~ Názory	
		KAREL STEIGERWALD	
Generálův problém	?
	21.12.2002	Mladá fronta DNES ~ str. 06 ~ Názory	
		KAREL STEIGERWALD	
Součková a netopýři	?
	19.12.2002	Mladá fronta DNES ~ str. 10 ~ Názory	
		KAREL STEIGERWALD	
Rypáci se nezastaví	?
	18.12.2002	Mladá fronta DNES ~ str. 06 ~ Názory	
		KAREL STEIGERWALD	
Je jasněji	?
	17.12.2002	Mladá fronta DNES ~ str. 08 ~ Názory	
		KAREL STEIGERWALD	
Mezikongres	?
	16.12.2002	Mladá fronta DNES ~ str. 08 ~ Názory	
		KAREL STEIGERWALD	
Politika návnad	?
	14.12.2002	Mladá fronta DNES ~ str. 08 ~ Názory	
		KAREL STEIGERWALD	
ODS nám prospěla	?
	13.12.2002	Mladá fronta DNES ~ str. 11 ~ Názory	
		KAREL STEIGERWALD	
Tetka s kapsářem	?
	12.12.2002	Mladá fronta DNES ~ str. 07 ~ Názory	
		KAREL STEIGERWALD	
Naši kandidáti - volební obrázek	?
	12.12.2002	Mladá fronta DNES ~ str. 06 ~ Názory	
		KAREL STEIGERWALD	
Přešlap	?
	11.12.2002	Mladá fronta DNES ~ str. 06 ~ Názory	
		KAREL STEIGERWALD	
Národní fronta není mrtvá	?
	10.12.2002	Mladá fronta DNES ~ str. 06 ~ Názory	
		KAREL STEIGERWALD	
Mejstříka nedostanou	?
	7.12.2002	Mladá fronta DNES ~ str. 08 ~ Názory	
		KAREL STEIGERWALD	
Z kopce dolů	?
	7.12.2002	Mladá fronta DNES ~ str. 08 ~ Názory	
		KAREL STEIGERWALD	
Švýcarské konto	?
	6.12.2002	Mladá fronta DNES ~ str. 09 ~ Názory	
		KAREL STEIGERWALD	
Pantheon	?
	6.12.2002	Mladá fronta DNES ~ str. 09 ~ Názory	
		KAREL STEIGERWALD	
Hrr na Motejla	?
	4.12.2002	Mladá fronta DNES ~ str. 06 ~ Názory	
		KAREL STEIGERWALD	
Prezident chalupářů	?
	3.12.2002	Mladá fronta DNES ~ str. 08 ~ Názory	
		KAREL STEIGERWALD	
Mejstříkova aféra	?
	2.12.2002	Mladá fronta DNES ~ str. 06 ~ Názory	
		KAREL STEIGERWALD	
Bestie běží ulicí	?
	30.11.2002	Mladá fronta DNES ~ str. 06 ~ Názory	
		KAREL STEIGERWALD	
Dost ubohé pořady za těch pět miliard	?
	29.11.2002	Mladá fronta DNES ~ str. 09 ~ Názory	
		KAREL STEIGERWALD	
Zevní orgány	?
	29.11.2002	Mladá fronta DNES ~ str. 08 ~ Názory	
		KAREL STEIGERWALD	
Bushova děcka	?
	27.11.2002	Mladá fronta DNES ~ str. 06 ~ Názory	
		KAREL STEIGERWALD	
Omluva Zaorálkovi: Lokaj buržoů jsi i ty	?
	26.11.2002	Mladá fronta DNES ~ str. 08 ~ Názory	
		KAREL STEIGERWALD	
Většina a menšina	?
	26.11.2002	Mladá fronta DNES ~ str. 08 ~ Názory	
		KAREL STEIGERWALD	
Husáku, za třináct let tu bude NATO	?
	23.11.2002	Mladá fronta DNES ~ str. 08 ~ Názory	
		KAREL STEIGERWALD	
Terina z dosud tlukoucích srdcí slavíků	?
	22.11.2002	Mladá fronta DNES ~ str. 12 ~ Názory	
		KAREL STEIGERWALD	
Skočí Grebeníček a přisaje se?	?
	22.11.2002	Mladá fronta DNES ~ str. 13 ~ Názory	
		KAREL STEIGERWALD	
NATO jedná, profesoři dumají, jak ho zrušit	?
	20.11.2002	Mladá fronta DNES ~ str. 06 ~ MIMOŘÁDNÁ PŘÍLOHA - SUMMIT NATO 2002	
		KAREL STEIGERWALD	
Ransdorf kvete v NATO	?
	18.11.2002	Mladá fronta DNES ~ str. 09 ~ Názory	
		KAREL STEIGERWALD	
Šafránková v. Zeman	?
	16.11.2002	Mladá fronta DNES ~ str. 08 ~ Názory	
		KAREL STEIGERWALD	
Dělat schodky se vyplácí	?
	15.11.2002	Mladá fronta DNES ~ str. 08 ~ Názory	
		KAREL STEIGERWALD	
Obchod s pomluvou	?
	15.11.2002	Mladá fronta DNES ~ str. 08 ~ Názory	
		KAREL STEIGERWALD	
Obchod s pomluvou	?
	14.11.2002	Mladá fronta DNES ~ str. 06 ~ Názory	
		KAREL STEIGERWALD	
Družba s čerty	?
	13.11.2002	Mladá fronta DNES ~ str. 08 ~ Názory	
		KAREL STEIGERWALD	
Spolupachatelé	?
	12.11.2002	Mladá fronta DNES ~ str. 06 ~ Názory	
		KAREL STEIGERWALD	
Važte si ministry	?
	9.11.2002	Mladá fronta DNES ~ str. 06 ~ Názory	
		KAREL STEIGERWALD	
Vlaky zpožďujou lidi	?
	8.11.2002	Mladá fronta DNES ~ str. 08 ~ Názory	
		KAREL STEIGERWALD	
Voliči potrestali přešlapy	?
	6.11.2002	Mladá fronta DNES ~ str. 08 ~ Názory	
		KAREL STEIGERWALD	
Politické plenky	?
	4.11.2002	Mladá fronta DNES ~ str. 08 ~ Názory	
		KAREL STEIGERWALD	
Havlovo pojetí domova	?
	2.11.2002	Mladá fronta DNES ~ str. 06 ~ Názory	
		KAREL STEIGERWALD	
Duch doby	?
	1.11.2002	Mladá fronta DNES ~ str. 08 ~ Názory	
		KAREL STEIGERWALD	
Tekuté jedy	?
	31.10.2002	Mladá fronta DNES ~ str. 06 ~ Názory	
		KAREL STEIGERWALD	
...za stíhaného by se senátoři asi nepostavili	?
	31.10.2002	Mladá fronta DNES ~ str. 07 ~ Názory	
		KAREL STEIGERWALD	
Druhé kolo	?
	30.10.2002	Mladá fronta DNES ~ str. 06 ~ Názory	
		KAREL STEIGERWALD	
Armáda téměř u nuly	?
	26.10.2002	Mladá fronta DNES ~ str. 08 ~ Názory	
		KAREL STEIGERWALD	
Umění zapomínat	?
	25.10.2002	Mladá fronta DNES ~ str. 08 ~ Názory	
		KAREL STEIGERWALD	
Umění zapomínat	?
	24.10.2002	Mladá fronta DNES ~ str. 06 ~ Názory	
		KAREL STEIGERWALD	
Bosá kulturní kobyla	?
	24.10.2002	Mladá fronta DNES ~ str. 06 ~ Názory	
		KAREL STEIGERWALD	
Prezident mimo službu	?
	23.10.2002	Mladá fronta DNES ~ str. 08 ~ Názory	
		KAREL STEIGERWALD	
Nový elán, staré kousky	?
	22.10.2002	Mladá fronta DNES ~ str. 06 ~ Názory	
		KAREL STEIGERWALD	
Dejte ČT pevný bod, hne se	?
	19.10.2002	Mladá fronta DNES ~ str. 06 ~ Názory	
		KAREL STEIGERWALD	
Karel Čapek ve volbách 1927	?
	18.10.2002	Mladá fronta DNES ~ str. 06 ~ Názory	
		KAREL STEIGERWALD	
Jdi se vycpat	?
	18.10.2002	Mladá fronta DNES ~ str. 07 ~ Názory	
		KAREL STEIGERWALD	
Dvě pochoutky	?
	17.10.2002	Mladá fronta DNES ~ str. 06 ~ Názory	
		KAREL STEIGERWALD	
Jaká republika, takový prezident	?
	17.10.2002	Mladá fronta DNES ~ str. 06 ~ Názory	
		KAREL STEIGERWALD	
Strana, dáma a dluh	?
	16.10.2002	Mladá fronta DNES ~ str. 08 ~ Názory	
		KAREL STEIGERWALD	
Čtvrtý prezident	?
	14.10.2002	Mladá fronta DNES ~ str. 08 ~ Názory	
		KAREL STEIGERWALD	
Zličínské elektrobouře	?
	12.10.2002	Mladá fronta DNES ~ str. 08 ~ Názory	
		KAREL STEIGERWALD	
Mein Kampf	?
	11.10.2002	Mladá fronta DNES ~ str. 06 ~ Názory	
		KAREL STEIGERWALD	
Žít v Praze mě už nebaví	?
	10.10.2002	Mladá fronta DNES ~ str. 06 ~ Názory	
		KAREL STEIGERWALD	
Do Evropy! Proč?	?
	9.10.2002	Mladá fronta DNES ~ str. 08 ~ Názory	
		KAREL STEIGERWALD	
Děti sprostá slova znají	?
	5.10.2002	Mladá fronta DNES ~ str. 06 ~ Názory	
		KAREL STEIGERWALD	
Veverčák Klihavec na Hrad	?
	4.10.2002	Mladá fronta DNES ~ str. 07 ~ Názory	
		KAREL STEIGERWALD	
Tvrdá ruka v Ústí	?
	3.10.2002	Mladá fronta DNES ~ str. 06 ~ Názory	
		KAREL STEIGERWALD	
Šaškárna, leháro a kradení	?
	1.10.2002	Mladá fronta DNES ~ str. 06 ~ Názory	
		KAREL STEIGERWALD	
Osm miliard Rusů	?
	30.9.2002	Mladá fronta DNES ~ str. 08 ~ Názory	
		KAREL STEIGERWALD	
Sv. Václav se zelím	?
	27.9.2002	Mladá fronta DNES ~ str. 08 ~ Názory	
		KAREL STEIGERWALD	
Úředně nevinní	?
	25.9.2002	Mladá fronta DNES ~ str. 08 ~ Názory	
		KAREL STEIGERWALD	
Člověk lítá nahoru dolů	?
	23.9.2002	Mladá fronta DNES ~ str. 06 ~ Názory	
		KAREL STEIGERWALD	
Podnět Mlynářovi	?
	20.9.2002	Mladá fronta DNES ~ str. 06 ~ Názory	
		KAREL STEIGERWALD	
Dělnicko-rolnické nic	?
	19.9.2002	Mladá fronta DNES ~ str. 08 ~ Názory	
		KAREL STEIGERWALD	
Vítězství unie: nikdy se nevzepřu	?
	19.9.2002	Mladá fronta DNES ~ str. 08 ~ Názory	
		KAREL STEIGERWALD	
Legrace u soudu	?
	18.9.2002	Mladá fronta DNES ~ str. 06 ~ Názory	
		KAREL STEIGERWALD	
Bude vláda s komunisty?	?
	17.9.2002	Mladá fronta DNES ~ str. 08 ~ Názory	
		KAREL STEIGERWALD	
Teroristé, svině bílá a sekyra	?
	13.9.2002	Mladá fronta DNES ~ str. 07 ~ Názory	
		KAREL STEIGERWALD	
Lesk hradčanského trůnu již začíná působit	?
	10.9.2002	Mladá fronta DNES ~ str. 10 ~ Názory	
		KAREL STEIGERWALD	
Srba a noví páni	?
	9.9.2002	Mladá fronta DNES ~ str. 06 ~ Názory	
		KAREL STEIGERWALD	
Podvod v mlhách	?
	7.9.2002	Mladá fronta DNES ~ str. 06 ~ Názory	
		KAREL STEIGERWALD	
Pomoc, chtějí vám pomoct!	?
	6.9.2002	Mladá fronta DNES ~ str. 06 ~ Názory	
		KAREL STEIGERWALD	
Srba bude ministrem	?
	4.9.2002	Mladá fronta DNES ~ str. 06 ~ Názory	
		KAREL STEIGERWALD	
Masky ve Spolaně	?
	3.9.2002	Mladá fronta DNES ~ str. 06 ~ Názory	
		KAREL STEIGERWALD	
Kdes byl, Otče národa, vyčítá se Havlovi	?
	3.9.2002	Mladá fronta DNES ~ str. 10 ~ Společnost	
		KAREL STEIGERWALD	
Demise, či poroba	?
	30.8.2002	Mladá fronta DNES ~ str. 06 ~ Názory	
		KAREL STEIGERWALD	
Ti lidé kolem jsou idioti	?
	29.8.2002	Mladá fronta DNES ~ str. 07 ~ Názory	
		KAREL STEIGERWALD	
Vzpomínky zkušeného metráka	?
	28.8.2002	Mladá fronta DNES ~ str. 06 ~ Názory	
		KAREL STEIGERWALD	
Stát po potopě	?
	27.8.2002	Mladá fronta DNES ~ str. 06 ~ Názory	
		KAREL STEIGERWALD	
Na Srbu zapomeňte	?
	27.8.2002	Mladá fronta DNES ~ str. 06 ~ Názory	
		KAREL STEIGERWALD	
Čí je ta povodeň? Voda je kořist, dle tradice si ji přivlastňují všichni	?
	23.8.2002	Mladá fronta DNES ~ str. 09 ~ Názory	
		KAREL STEIGERWALD	
Paradox: neštěstí nás zlepšuje	?
	15.8.2002	Mladá fronta DNES ~ str. 08 ~ Názory	
		KAREL STEIGERWALD	
Když voda stoupá	?
	13.8.2002	Mladá fronta DNES ~ str. 08 ~ Názory	
		KAREL STEIGERWALD	
Ministr se přizná, lump zaraduje	?
	12.8.2002	Mladá fronta DNES ~ str. 06 ~ Názory	
		KAREL STEIGERWALD	
Peřina má dva konce	?
	2.8.2002	Mladá fronta DNES ~ str. 06 ~ Názory	
		KAREL STEIGERWALD	
Nová iluze: přišel slušný pán	?
	1.8.2002	Mladá fronta DNES ~ str. 06 ~ Názory	
		KAREL STEIGERWALD	
Kontrasummit	?
	30.7.2002	Mladá fronta DNES ~ str. 06 ~ Názory	
		KAREL STEIGERWALD	
Kavanova obročí	?
	29.7.2002	Mladá fronta DNES ~ str. 06 ~ Názory	
		KAREL STEIGERWALD	
Bosé děti, bosý táta	?
	27.7.2002	Mladá fronta DNES ~ str. 06 ~ Názory	
		KAREL STEIGERWALD	
Pěkně obsazený děj	?
	26.7.2002	Mladá fronta DNES ~ str. 07 ~ Názory	
		KAREL STEIGERWALD	
Vzestup vykradačů špajzů	?
	25.7.2002	Mladá fronta DNES ~ str. 06 ~ Názory	
		KAREL STEIGERWALD	
Zločin z nebe	?
	24.7.2002	Mladá fronta DNES ~ str. 06 ~ Názory	
		KAREL STEIGERWALD	
Jen když se smějeme	?
	23.7.2002	Mladá fronta DNES ~ str. 06 ~ Názory	
		KAREL STEIGERWALD	
Svoboda tu je, či ne?	?
	22.7.2002	Mladá fronta DNES ~ str. 06 ~ Názory	
		KAREL STEIGERWALD	
Pro brouky a proti broukům	?
	20.7.2002	Mladá fronta DNES ~ str. 06 ~ Názory	
		KAREL STEIGERWALD	
Nová státní idea	?
	19.7.2002	Mladá fronta DNES ~ str. 06 ~ Názory	
		KAREL STEIGERWALD	
Nevíme, co je uvnitř melounů a žen	?
	19.7.2002	Mladá fronta DNES ~ str. 07 ~ Názory	
		KAREL STEIGERWALD	
Podezřelí hoši hlasují	?
	18.7.2002	Mladá fronta DNES ~ str. 07 ~ Názory	
		KAREL STEIGERWALD	
Věřte číslům, lžou	?
	17.7.2002	Mladá fronta DNES ~ str. 06 ~ Názory	
		KAREL STEIGERWALD	
Proč?	?
	16.7.2002	Mladá fronta DNES ~ str. 08 ~ Názory	
		KAREL STEIGERWALD	
Do toho, teroristé, ono to jde!	?
	15.7.2002	Mladá fronta DNES ~ str. 08 ~ Názory	
		KAREL STEIGERWALD	
Peklo, totiž ráj	?
	13.7.2002	Mladá fronta DNES ~ str. 06 ~ Názory	
		KAREL STEIGERWALD	
Dopis našemu hnutí	?
	11.7.2002	Mladá fronta DNES ~ str. 06 ~ Názory	
		KAREL STEIGERWALD	
Vy, svět a Kavan. Tak to chodí	?
	10.7.2002	Mladá fronta DNES ~ str. 08 ~ Názory	
		KAREL STEIGERWALD	
Mládí republiky: vpřed!	?
	10.7.2002	Mladá fronta DNES ~ str. 09 ~ Názory	
		KAREL STEIGERWALD	
Loučení s Klausem	?
	9.7.2002	Mladá fronta DNES ~ str. 06 ~ Názory	
		KAREL STEIGERWALD	
Jak se hladí švy	?
	4.7.2002	Mladá fronta DNES ~ str. 06 ~ Názory	
		KAREL STEIGERWALD	
ODS bez funkcí?	?
	3.7.2002	Mladá fronta DNES ~ str. 06 ~ Názory	
		KAREL STEIGERWALD	
Balvínovy strašlivé kamery - mnoho povyku pro nic	?
	1.7.2002	Mladá fronta DNES ~ str. 08 ~ Názory	
		KAREL STEIGERWALD	
Kozlové v zahradě	?
	29.6.2002	Mladá fronta DNES ~ str. 06 ~ Názory	
		KAREL STEIGERWALD	
Prohul svoje jedničky	?
	28.6.2002	Mladá fronta DNES ~ str. 07 ~ Názory	
		KAREL STEIGERWALD	
Nebojí se, přitvrdili	?
	28.6.2002	Mladá fronta DNES ~ str. 06 ~ Názory	
		KAREL STEIGERWALD	
Spravedlnost mele	?
	27.6.2002	Mladá fronta DNES ~ str. 06 ~ Názory	
		KAREL STEIGERWALD	
Ponížení	?
	26.6.2002	Mladá fronta DNES ~ str. 06 ~ Názory	
		KAREL STEIGERWALD	
Bez vlivu a moci	?
	22.6.2002	Mladá fronta DNES ~ str. 06 ~ Názory	
		KAREL STEIGERWALD	
Předseda poslední strany	?
	21.6.2002	Mladá fronta DNES ~ str. 08 ~ Názory	
		KAREL STEIGERWALD	
Polidští se?	?
	20.6.2002	Mladá fronta DNES ~ str. 06 ~ Názory	
		KAREL STEIGERWALD	
Danajský dar	?
	19.6.2002	Mladá fronta DNES ~ str. 08 ~ Názory	
		KAREL STEIGERWALD	
Sarajevo, poslední dějství	?
	18.6.2002	Mladá fronta DNES ~ str. 08 ~ Názory	
		KAREL STEIGERWALD	
...Ne, demokracie ohrožena není	?
	17.6.2002	Mladá fronta DNES ~ str. 06 ~ Názory	
		KAREL STEIGERWALD	
Přijde ofenziva komunismu?	?
	16.6.2002	Mladá fronta DNES ~ str. 06 ~ MIMOŘÁDNÉ VYDÁNÍ - VOLBY 2002	
		KAREL STEIGERWALD	
Karneval českého členovce	?
	15.6.2002	Mladá fronta DNES ~ str. 08 ~ Názory	
		KAREL STEIGERWALD	
Voliči buď nefungují, nebo se brzy pokazí	?
	14.6.2002	Mladá fronta DNES ~ str. 09 ~ Názory	
		KAREL STEIGERWALD	
Nedostatek cti	?
	13.6.2002	Mladá fronta DNES ~ str. 08 ~ Názory	
		KAREL STEIGERWALD	
Předvolební notýsek: rýže a otroci	?
	12.6.2002	Mladá fronta DNES ~ str. 08 ~ Názory	
		KAREL STEIGERWALD	
Snášelova čest	?
	11.6.2002	Mladá fronta DNES ~ str. 08 ~ Názory	
		KAREL STEIGERWALD	
Speciální občané	?
	8.6.2002	Mladá fronta DNES ~ str. 09 ~ Názory	
		KAREL STEIGERWALD	
Vlci spletou i Kavana	?
	6.6.2002	Mladá fronta DNES ~ str. 08 ~ Názory	
		KAREL STEIGERWALD	
Nekňourej, konej	?
	5.6.2002	Mladá fronta DNES ~ str. 08 ~ Názory	
		KAREL STEIGERWALD	
Koalice s Koalicí	?
	4.6.2002	Mladá fronta DNES ~ str. 08 ~ Názory	
		KAREL STEIGERWALD	
Koalice ohně a vody	?
	3.6.2002	Mladá fronta DNES ~ str. 08 ~ Názory	
		KAREL STEIGERWALD	
Málo hrdinů	?
	1.6.2002	Mladá fronta DNES ~ str. 07 ~ Názory	
		KAREL STEIGERWALD	
České osudy: socha hrdiny, socha fňukala	?
	31.5.2002	Mladá fronta DNES ~ str. 09 ~ Názory	
		KAREL STEIGERWALD	
Buď velkým ničemou	?
	30.5.2002	Mladá fronta DNES ~ str. 06 ~ Názory	
		KAREL STEIGERWALD	
Politici, udejte své milenky, dostanete milion!	?
	30.5.2002	Mladá fronta DNES ~ str. 07 ~ Názory	
		KAREL STEIGERWALD	
Neomlouvejte se	?
	29.5.2002	Mladá fronta DNES ~ str. 08 ~ Názory	
		KAREL STEIGERWALD	
Četa estébáků	?
	28.5.2002	Mladá fronta DNES ~ str. 06 ~ Názory	
		KAREL STEIGERWALD	
Pověsit na dvorku	?
	27.5.2002	Mladá fronta DNES ~ str. 06 ~ Názory	
		KAREL STEIGERWALD	
Smysl pomníku	?
	25.5.2002	Mladá fronta DNES ~ str. 06 ~ Názory	
		KAREL STEIGERWALD	
Spravedlnost udeřila	?
	24.5.2002	Mladá fronta DNES ~ str. 06 ~ Názory	
		KAREL STEIGERWALD	
Udělá lev cvak?	?
	22.5.2002	Mladá fronta DNES ~ str. 06 ~ Názory	
		KAREL STEIGERWALD	
Sál zázraků	?
	21.5.2002	Mladá fronta DNES ~ str. 06 ~ Názory	
		KAREL STEIGERWALD	
Antilopa Lobkowiczová	?
	21.5.2002	Mladá fronta DNES ~ str. 06 ~ Názory	
		KAREL STEIGERWALD	
Straně služ, státe	?
	20.5.2002	Mladá fronta DNES ~ str. 06 ~ Názory	
		KAREL STEIGERWALD	
On to nebyl on	?
	18.5.2002	Mladá fronta DNES ~ str. 06 ~ Názory	
		KAREL STEIGERWALD	
Umělci bojující	?
	17.5.2002	Mladá fronta DNES ~ str. 06 ~ Názory	
		KAREL STEIGERWALD	
Volte mě!	?
	15.5.2002	Mladá fronta DNES ~ str. 06 ~ Názory	
		KAREL STEIGERWALD	
Pověst v tahu	?
	14.5.2002	Mladá fronta DNES ~ str. 08 ~ Názory	
		KAREL STEIGERWALD	
Vykroužkujte je!	?
	13.5.2002	Mladá fronta DNES ~ str. 06 ~ Názory	
		KAREL STEIGERWALD	
Na Hradě v Čechách	?
	11.5.2002	Mladá fronta DNES ~ str. 06 ~ Názory	
		KAREL STEIGERWALD	
Zastrašený Viewegh	?
	7.5.2002	Mladá fronta DNES ~ str. 07 ~ Názory	
		KAREL STEIGERWALD	
Milostpán a nepřítel	?
	7.5.2002	Mladá fronta DNES ~ str. 06 ~ Názory	
		KAREL STEIGERWALD	
Měl na břichu vraha	?
	2.5.2002	Mladá fronta DNES ~ str. 06 ~ Názory	
		KAREL STEIGERWALD	
První máj? Zrušit!	?
	30.4.2002	Mladá fronta DNES ~ str. 06 ~ Názory	
		KAREL STEIGERWALD	
Neslušné obrázky	?
	29.4.2002	Mladá fronta DNES ~ str. 06 ~ Názory	
		KAREL STEIGERWALD	
Svátek Poroby a Porážky	?
	25.4.2002	Mladá fronta DNES ~ str. 08 ~ Názory	
		KAREL STEIGERWALD	
Březina to vyhrál	?
	24.4.2002	Mladá fronta DNES ~ str. 06 ~ Názory	
		KAREL STEIGERWALD	
Grippe, Gripen, Říp	?
	23.4.2002	Mladá fronta DNES ~ str. 06 ~ Názory	
		KAREL STEIGERWALD	
Slánského servis	?
	18.4.2002	Mladá fronta DNES ~ str. 06 ~ Názory	
		KAREL STEIGERWALD	
Evropané, vnuci vrahů i obětí	?
	17.4.2002	Mladá fronta DNES ~ str. 06 ~ Názory	
		KAREL STEIGERWALD	
Rada jde po Umění	?
	16.4.2002	Mladá fronta DNES ~ str. 07 ~ Názory	
		KAREL STEIGERWALD	
Proti trávě i svobodě	?
	15.4.2002	Mladá fronta DNES ~ str. 06 ~ Názory	
		KAREL STEIGERWALD	
A hrdý buď, žes zůstal chud	?
	13.4.2002	Mladá fronta DNES ~ str. 06 ~ Názory	
		KAREL STEIGERWALD	
Ozbrojte se	?
	13.4.2002	Mladá fronta DNES ~ str. 06 ~ Názory	
		KAREL STEIGERWALD	
Grebeníček na úprku	?
	12.4.2002	Mladá fronta DNES ~ str. 06 ~ Názory	
		KAREL STEIGERWALD	
Hitler v knize cti	?
	11.4.2002	Mladá fronta DNES ~ str. 06 ~ Názory	
		KAREL STEIGERWALD	
Literatura jde do vězení	?
	11.4.2002	Mladá fronta DNES ~ str. 06 ~ Názory	
		KAREL STEIGERWALD	
Stát v předmanželské posteli	?
	9.4.2002	Mladá fronta DNES ~ str. 06 ~ Názory	
		KAREL STEIGERWALD	
Národní zájmy. Britské	?
	9.4.2002	Mladá fronta DNES ~ str. 06 ~ Názory	
		KAREL STEIGERWALD	
Národní zájmy	?
	6.4.2002	Mladá fronta DNES ~ str. 06 ~ Názory	
		KAREL STEIGERWALD	
Užiteční idioti bojují za mír	?
	5.4.2002	Mladá fronta DNES ~ str. 06 ~ Názory	
		KAREL STEIGERWALD	
Jak zavřít taxikáře?	?
	4.4.2002	Mladá fronta DNES ~ str. 06 ~ Názory	
		KAREL STEIGERWALD	
Moderní upíři	?
	3.4.2002	Mladá fronta DNES ~ str. 06 ~ Názory	
		KAREL STEIGERWALD	
Doleva, doprava, s Klausem, se Špidlou	?
	2.4.2002	Mladá fronta DNES ~ str. 06 ~ Názory	
		KAREL STEIGERWALD	
Letní čas, teplota, plat	?
	30.3.2002	Mladá fronta DNES ~ str. 06 ~ Názory	
		KAREL STEIGERWALD	
Kde jsou všichni ti Indruši?	?
	30.3.2002	Mladá fronta DNES ~ str. 06 ~ Názory	
		KAREL STEIGERWALD	
Co je nového v rasové válce	?
	29.3.2002	Mladá fronta DNES ~ str. 06 ~ Názory	
		KAREL STEIGERWALD	
Řízená provokace	?
	28.3.2002	Mladá fronta DNES ~ str. 06 ~ Názory	
		KAREL STEIGERWALD	
Byla a bude oposmlouva nutná?	?
	27.3.2002	Mladá fronta DNES ~ str. 06 ~ Názory	
		KAREL STEIGERWALD	
Rasista Beneš?	?
	26.3.2002	Mladá fronta DNES ~ str. 06 ~ Názory	
		KAREL STEIGERWALD	
Neokázalé pohromy	?
	25.3.2002	Mladá fronta DNES ~ str. 06 ~ Názory	
		KAREL STEIGERWALD	
Uloupené rádio	?
	23.3.2002	Mladá fronta DNES ~ str. 07 ~ Názory	
		KAREL STEIGERWALD	
Dobrý krok spořitelny	?
	23.3.2002	Mladá fronta DNES ~ str. 06 ~ Názory	
		KAREL STEIGERWALD	
Sen hrbatých duší	?
	21.3.2002	Mladá fronta DNES ~ str. 06 ~ Názory	
		KAREL STEIGERWALD	
Baby a policie	?
	20.3.2002	Mladá fronta DNES ~ str. 06 ~ Názory	
		KAREL STEIGERWALD	
Vašnosta v USA	?
	20.3.2002	Mladá fronta DNES ~ str. 06 ~ Názory	
		KAREL STEIGERWALD	
Nesou Moranu	?
	19.3.2002	Mladá fronta DNES ~ str. 06 ~ Názory	
		KAREL STEIGERWALD	
Proč ty žáby jí	?
	16.3.2002	Mladá fronta DNES ~ str. 02 ~ Z domova	
		KAREL STEIGERWALD	
Vejškrab, Weissgrab, smíření	?
	15.3.2002	Mladá fronta DNES ~ str. 02 ~ Společnost	
		KAREL STEIGERWALD	
Habsburský derivát	?
	15.3.2002	Mladá fronta DNES ~ str. 06 ~ Názory	
		KAREL STEIGERWALD	
Masarykova smrt	?
	14.3.2002	Mladá fronta DNES ~ str. 06 ~ Názory	
		KAREL STEIGERWALD	
Habsburská pejcha	?
	12.3.2002	Mladá fronta DNES ~ str. 06 ~ Názory	
		KAREL STEIGERWALD	
Tři prezidenti - proč ne?	?
	12.3.2002	Mladá fronta DNES ~ str. 06 ~ Názory	
		KAREL STEIGERWALD	
Barvití poradci	?
	9.3.2002	Mladá fronta DNES ~ str. 06 ~ Názory	
		KAREL STEIGERWALD	
Bude snad zpívat?	?
	8.3.2002	Mladá fronta DNES ~ str. 06 ~ Názory	
		KAREL STEIGERWALD	
Bobr, šašek, politik	?
	8.3.2002	Mladá fronta DNES ~ str. 02 ~ Z domova	
		KAREL STEIGERWALD	
Kdo ohlídá hlídače?	?
	7.3.2002	Mladá fronta DNES ~ str. 06 ~ Názory	
		KAREL STEIGERWALD	
Na všem něco je, že...	?
	6.3.2002	Mladá fronta DNES ~ str. 06 ~ Názory	
		KAREL STEIGERWALD	
I tlustí jdou do EU	?
	5.3.2002	Mladá fronta DNES ~ str. 06 ~ Názory	
		KAREL STEIGERWALD	
Srbova krabice	?
	4.3.2002	Mladá fronta DNES ~ str. 08 ~ Názory	
		KAREL STEIGERWALD	
Český stát může zas zmizet	?
	2.3.2002	Mladá fronta DNES ~ str. 06 ~ Názory	
		KAREL STEIGERWALD	
Nezávislí jdou	?
	28.2.2002	Mladá fronta DNES ~ str. 06 ~ Názory	
		KAREL STEIGERWALD	
Amnestie pro Hitlera	?
	27.2.2002	Mladá fronta DNES ~ str. 06 ~ Názory	
		KAREL STEIGERWALD	
Co nesmím číst	?
	26.2.2002	Mladá fronta DNES ~ str. 06 ~ Názory	
		KAREL STEIGERWALD	
Vzteklouni jsou solí země	?
	26.2.2002	Mladá fronta DNES ~ str. 06 ~ Názory	
		KAREL STEIGERWALD	
Vyhaslé, avšak pálí	?
	22.2.2002	Mladá fronta DNES ~ str. 06 ~ Názory	
		KAREL STEIGERWALD	
Natři ho, spatři ho!	?
	21.2.2002	Mladá fronta DNES ~ str. 06 ~ Názory	
		KAREL STEIGERWALD	
Komedie skončila	?
	21.2.2002	Mladá fronta DNES ~ str. 06 ~ Názory	
		KAREL STEIGERWALD	
Svoboda křídel	?
	20.2.2002	Mladá fronta DNES ~ str. 06 ~ Názory	
		KAREL STEIGERWALD	
Zde chcípl pes	?
	19.2.2002	Mladá fronta DNES ~ str. 06 ~ Názory	
		KAREL STEIGERWALD	
Ozbrojený výkon novinářské moci?	?
	18.2.2002	Mladá fronta DNES ~ str. 09 ~ Názory	
		KAREL STEIGERWALD	
Thajské zločiny doma	?
	16.2.2002	Mladá fronta DNES ~ str. 06 ~ Názory	
		KAREL STEIGERWALD	
Starci a státní terorismus	?
	15.2.2002	Mladá fronta DNES ~ str. 06 ~ Názory	
		KAREL STEIGERWALD	
Nechoď, Vašku, s pány	?
	13.2.2002	Mladá fronta DNES ~ str. 08 ~ Názory	
		KAREL STEIGERWALD	
Pan Kyvadlo na cestách	?
	12.2.2002	Mladá fronta DNES ~ str. 06 ~ Názory	
		KAREL STEIGERWALD	
Vzpoura boháčů	?
	9.2.2002	Mladá fronta DNES ~ str. 09 ~ Názor	
		KAREL STEIGERWALD	
Konečně!	?
	9.2.2002	Mladá fronta DNES ~ str. 08 ~ Názory	
		KAREL STEIGERWALD	
Vlasta Burian a vy	?
	8.2.2002	Mladá fronta DNES ~ str. 06 ~ Názory	
		KAREL STEIGERWALD	
Nalevo, nebo nahoru?	?
	7.2.2002	Mladá fronta DNES ~ str. 06 ~ Názory	
		KAREL STEIGERWALD	
Sarajevo - jednání druhé	?
	5.2.2002	Mladá fronta DNES ~ str. 06 ~ Názory	
		KAREL STEIGERWALD	
Policie bije lidi	?
	4.2.2002	Mladá fronta DNES ~ str. 06 ~ Názory	
		KAREL STEIGERWALD	
Boj vzdělanců s Novou	?
	1.2.2002	Mladá fronta DNES ~ str. 06 ~ Názory	
		KAREL STEIGERWALD	
Zrušme prezidenta	?
	31.1.2002	Mladá fronta DNES ~ str. 06 ~ Názory	
		KAREL STEIGERWALD	
Protest	?
	30.1.2002	Mladá fronta DNES ~ str. 06 ~ Názory	
		KAREL STEIGERWALD	
ČT v cukru s máslem	?
	29.1.2002	Mladá fronta DNES ~ str. 06 ~ Názory	
		KAREL STEIGERWALD	
Vždy nám bylo lépe dřív než potom	?
	26.1.2002	Mladá fronta DNES ~ str. 06 ~ Názory	
		KAREL STEIGERWALD	
Peníze nesmrdět	?
	26.1.2002	Mladá fronta DNES ~ str. 06 ~ Názory	
		KAREL STEIGERWALD	
Dej sem ráj, lumpe	?
	25.1.2002	Mladá fronta DNES ~ str. 06 ~ Názory	
		KAREL STEIGERWALD	
Štrougalův proces: odejdou jako sfingy?	?
	24.1.2002	Mladá fronta DNES ~ str. 06 ~ Názory	
		KAREL STEIGERWALD	
Propusťte Zemana	?
	22.1.2002	Mladá fronta DNES ~ str. 06 ~ Názory	
		KAREL STEIGERWALD	
Ukradeno Židům	?
	19.1.2002	Mladá fronta DNES ~ str. 07 ~ Názory	
		KAREL STEIGERWALD	
Vrahem je ten zloděj!	?
	18.1.2002	Mladá fronta DNES ~ str. 06 ~ Názory	
		KAREL STEIGERWALD	
Válka s Rakouskem je na krku	?
	17.1.2002	Mladá fronta DNES ~ str. 06 ~ Názory	
		KAREL STEIGERWALD	
Osvobozený Vaš	?
	16.1.2002	Mladá fronta DNES ~ str. 06 ~ Názory	
		KAREL STEIGERWALD	
Vládní divadlo: Křižník u kůlu	?
	15.1.2002	Mladá fronta DNES ~ str. 06 ~ Názory	
		KAREL STEIGERWALD	
Český tlach	?
	7.1.2002	Mladá fronta DNES ~ str. 06 ~ Názory	
		KAREL STEIGERWALD	
Osud rudých ničemů	?
	4.1.2002	Mladá fronta DNES ~ str. 06 ~ Názory	
		KAREL STEIGERWALD	
Šestá republika	?
	3.1.2002	Mladá fronta DNES ~ str. 06 ~ Názory	
		KAREL STEIGERWALD	
Co s námi bude?	?
	2.1.2002	Mladá fronta DNES ~ str. 06 ~ Názory	
		KAREL STEIGERWALD	
 Plné znění zpráv
Ježíšek a nákupní vozíky
22.12.2003    Mladá fronta DNES    str. 06    Názory
    KAREL STEIGERWALD        
Jako každoročně valí se na nás nejen poezie Vánoc, jak nezávazně říkají neznabozi, a tajemství svatvečera, jak říkají křesťané, ale také smršť hektického konzumu a reklamy. Moderní doba proměnila svatvečer v lunapark. Ježíšek má pro lidstvo stejnou cenu jako ti nejlepší reklamní odborníci či slavní baviči z televizí. Valí se na nás stejnou silou i kritika toho konzumu a toho, že lidé vše proměňují na peníze, aniž by se uvnitř duchovně občerstvili. Kritika vánočního nakupovacího běsnění a svátků obžerství říká, že Ježíšek, když přišel na svět, si toto nepřál. Kritici marně, zato vytrvale vybízejí k šetrnosti, ke skromnosti, k vnitřnímu zahloubání do Ježíškova poselství. Lidé je však neposlouchají, dávají okázale přednost nákupním vozíkům v katedrálách konzumu před rozjímáním v šeru chladných katedrál ducha. Podle kritiků mají mít vánoční svátky podobu duchovního hodu, podle obyvatelstva jde o žranici a záplavu darů. Kritici myslí, že to první je hodnota, která niterně naplňuje lidský život lépe než bezcenná žranice a záplava. Není to pravda. Pokud lidé nic nekupují nebo kupují málo, málo se také vyrábí. Když se málo vyrábí, mají lidé málo peněz. Vědí to kritici bezduchého konzumu? Když mají lidé málo peněz, žijí uboze. Ubohá společnost nemá prostředky na ochranu zdraví a ochranu před hladem. Upadá také umění a vědy. Vědí kritici bezduchého konzumu, že smrti hladem se část planety zbavila přednedávnem a že je to právě ta část, která holduje bezduchému konzumu? V zemích, kde bezduchý konzum nevládne a kde se také proto skoro nic nevyrábí, nemají lidé páchnoucí peníze, zato brzy umírají buď nemocemi nebo hladem. Neklaní se konzumu, ale žijí bídně a jsou plni oprávněných obav ze zítřka. Také se nezajímají ani o kulturu, ani o dobro, nic nečtou, nechodí do divadel a galerií. Většinou ani nevědí, že literatura a divadla existují. Mají podstatnější otázku: Jak přežít do zítra? Říkají-li kritici konzumu, ať se konzumu neklaníme, měli by také připomínat, co z toho plyne. Nikoliv zduchovnění našich životů, jak naznačují, nýbrž zbídačení. Ovšem masy těch, kteří se svými odpudivými nákupními vozíky ustavičně vymetají katedrály konzumu jako nějací metamorfovaní lovci mamutů, to dobře vědí a o zbídačení svých životů nemají zájem a rad kritiků nedbají. Mají zájem o to pomíjivé: o luxus, o lahůdky a zajímavé výrobky, které je v životě pobaví. Pomocí neužitečného haraburdí, které si nakupují, lákají k sobě krásné ženy, případně také silné muže. Každý a každá podle své chtivosti. K této zábavě se Vánoce hodí náramně. Je to rozhodně lepší než umírat v mládí bez lékařů na nemoci či z hladu. Rejdit v supermarketu je lepší než balancovat celý krátký mizerný život na pokraji smrti. Otázkou je, co po nás žádal Ježíšek. Někteří vykladači jeho nejasných náznaků tvrdí, že právě to odříkání: žvýkání kořínků a slovo boží. Možná, že Ježíšek chtěl, aby lidé žili co nejlépe, aby neumírali zbytečně brzy, když si dokážou prací od hladu a neštovic pomoci, aby chválili boha dobrým jídlem a pitím a také dobrou prací, která plodí předměty, po nichž lidé touží. Možná je dobré pár poustevníků mít. Lidé si jich váží a oceňují jejich kořínky i jejich boží slovo. Nákupní vozíky však oceňují víc. Bez nich nešířilo by se světem světlo dobra. Myslel to Ježíšek takhle? Kaddáfí se sice vzdal svých ničivých programů, ale předtím nechal vyhazovat do povětří civilní letadla plná nevinných lidí Možná je dobré pár poustevníků mít. Lidé si jich váží a oceňují jejich kořínky i jejich boží slovo. Nákupní vozíky však oceňují víc. Bez nich nešířilo by se světem světlo dobra. Myslel to Ježíšek takhle?

Postřehy dne
19.12.2003    Mladá fronta DNES    str. 06    Názory
    KAREL STEIGERWALD        
KOMISAŘ VERHEUGEN říká, že kdyby se v Bruselu jako český zástupce objevil estébák, bylo by to nepříjemné překvapení. Má pravdu. Ale Češi estébáky, ty kluky z vnitra, milují a možná do Bruselu nějakého vyšlou. Vzpomeneme si pak, že generálním tajemníkem OSN a pak prezidentem ve Vídni byl muž s nacistickou minulostí? Svět tehdy křičel, ale marně. Nakonec si zvykl a nacista dosloužil v klidu. Tak - čeští estébáci vpřed. Brusel čeká.

ČESKÝM SPERMIÍM se prý v demokratickém státě lépe žije. Jsou hbitější a mají méně vad. Za komunistů se jim v nesvobodné zemi žilo těžce a byly plné závad. Zjistili to vědci v Ústavu experimentální medicíny. To by měla uvážit ta skoro pětina občanů, která podporuje komunisty. Jde také o spermie poloviny z nich!

MINISTR GROSS chce prosadit, aby se pokuty mohly platit platebními kartami. To je velký pokrok. Jestli bude možné platit kartami i úplatky, se nezmiňuje. Bylo by to pro obě strany také pohodlnější.

DOPADENÝ HUSAJN měl prý buďto horečku, nebo byl omámený. Je to mýtotvorný zločinec a bezpochyby vstoupí do islámského nebe hrdinů. Jaké budou asi osudy jeho dvojníků? Měl jich řadu, prý k nerozeznání. Musí to být hrozné žít v zemi Husajnově, vypadat jako Husajn a nebýt Husajn.

***

Komisař? Bývalý estébák Mlejnecký 
FOTO: MAFA - A. SATINSKÝ

Postřehy dne
17.12.2003    Mladá fronta DNES    str. 06    Názory
    KAREL STEIGERWALD        
PROSTITUTKY chystají pro své zákazníky vánoční překvapení. Stromeček, svíčky, prádlo s anděly. Děvčata se prý na sváteční náladu těší. Už dnes mají plné všechny termíny. Muži prý přinesou dárečky a děvčata jim na oplátku připraví dobré jídlo a nějaké číslo navíc, říká jakási Aniša z Ukrajiny. Na Štědrý den přijdou prý muži o něco později. Nejprve si odbudou domácí povinnosti. Vypadá to, jako by prostitutky byly těmi nejšťastnějšími na světě.

TAJNÉ SLUŽBY už se zase nějak záhadně sledují. BIS sleduje ÚZSI. Jde prý o zastrašování, působení škod, ale můžeme prý být klidní, protože se sleduje, jak se to bude dál rozvíjet. Podobné nejapné zprávy přicházejí ze světa tajných služeb často. Bohužel. Možná by se vyplatilo tajné služby nemít. Nebo alespoň nemít ty, které máme.

MILOŠE ZEMANA chtějí do evropských voleb komunisté. Uvažují také o jiných kandidátech z ČSSD. Je to zajímavá inovace - že by politické strany byly reprezentovány členy jiných stran. To by se to volilo: každý by byl někdo jiný. Ale možná jde jen o pokus obyčejného vstřebávání a pohlcování. Obě strany v tom mají historickou praxi.

ORKÁN jsme měli v pondělí. Přehnal se zemí rychlostí 137 km. Trhal, škubal střechami, přinesl metelici. V úterý zeslábl. Je krásné, když vynikneme něčím evropským. Nadmeme se pýchou, že jsme první, jenže v úterý to pak zas zeslábne. Ach jo.

***

Slavíme... 
FOTO: MAFA-D. NEFF

Saddám v Praze
16.12.2003    Mladá fronta DNES    str. 07    Názory
    KAREL STEIGERWALD        
Fejeton

Saddáma sice chytili, ale vyhráno nemají. Důležité je, kde ho budou soudit. Pokud by to bylo v České republice, vyhráno by měl Saddám. Před český soud se hodí. Je to socialista, je to zločinec a je starý. Nejprve by se zjišťovalo, jestli na něj neplatí amnestie. To by trvalo několik let. Pokud by Saddámovy zločiny postoupily dál, což není pravděpodobné, protože dál nepostoupil u nás žádný ze socialistických zločinců, hledalo by se několik dalších let, podle jakého práva jej soudit. Soud by váhal mezi husákovským a saddámovským, nakonec by vybral irácké, protože by se zdálo pružnější. Soudci by se líbila možnost odsouzeného ukamenovat. Zjistilo by se po mnoha stáních, že saddámovské zákony Saddám neporušoval. Žalobu by soud zamítl, rozpouštěním lidí v kyselině sírové nebyl porušen žádný tehdy platný Saddámův zákon. V tisku by kolovaly spekulace, že šlo o kyselinu solnou. To už by proces běžel osmý rok. JUDr. Jičínský by upozornil, že zákon v Irácké socialistické republice měl svá specifika. Vše, co Saddám učinil, bylo automaticky zákonné. Advokát Voloďa Tajtlbaum by tisku řekl: Saddám je halt zákon, to je demokracie, s tím, hoši, nehnete. Saddám by soudu řekl, že příště nepřijde. S takovými hňupy, jako je soudce, se bavit už nehodlá. Soud by mu pohrozil pokutou padesát korun. Saddám by uraženě ukopl nohu od lavice a odešel. Jičínský by uveřejnil studii: Kontinuita práva je třetí noha svobody. Jednání v průběhu příštích pěti let by se odročovala. Buďto by nechodil Saddám, nebo advokát, nebo by některý z nich stonal. V polovině druhého desetiletí procesních dějů by začal stonat i Svačina. Umřel by pak, věc by se předávala mladému soudci Večeřovi, ten by spis (134 897 stran) rok studoval. Někteří paličatí žalobci by něco našli - třeba že Saddám porušoval směrnice o evidenci nafty v prezidentském paláci. Vzduchem by lítalo pět set litrů nafty. Na ty barely jej utáhnu, radoval by se předčasně Svačina před smrtí. Večeřa by dal Saddámovi dva roky podmínečně. Saddám by se ovšem odvolal do Brna, že evidenci nafty v paláci neměl na starosti a že se takovými blbostmi při mordování Kurdů nezdržoval. Vyšší soud by mu dal za pravdu a věc by vrátil na začátek. Karel Steigerwald by do novin napsal, že je třeba prošetřit to mordování Kurdů. Vrchní soudce Kulíšek by řekl: je naopak třeba přesně zjistit Saddámovu spotřebu nafty na podzim 1987 a porovnat s tím, co vykázal. Z Iráku by přijeli svědci účetní, ale Večeřa by mezitím nějak odešel od soudu a nastoupil za výhodnějších podmínek u Saddáma jako poradce. Saddám by dal rozhovor tisku, že soud je zpolitizovaný. Jeho nový advokát, Voloďa Tajtlbaum ml., by předložil soudu doklady, že 500 litrů nafty v Saddámově paláci odcizila americká okupační vojska a že věc jde k Evropskému soudu a do OSN. Na Letné by byla demonstrace levicových sil. Z hesel: Vraťte Saddámovi nevinnou naftu! Klausi, odstup! USA je ubohost! Mezitím by vyšlo najevo, že na případ nafta se vztahuje amnestie V. Havla. Večeřa by záhadně řekl, že on a Saddám trvají na spravedlnosti. Sedmnáct let po podání žaloby by Saddám zemřel v Las Vegas. Proces by však pokračoval dál, protože o úmrtí obžalovaného by soud neměl informace. Ale soud tu není od toho, aby zjišťoval, jestli obžalovaní žijí. Český soud zjišťuje pravdu. A pravda je těžké břemeno.

Nechte Hoffmanna odletět
13.12.2003    Mladá fronta DNES    str. 06    Názory
    KAREL STEIGERWALD        
Hoffmannův obhájce požádal soud o odklad nástupu trestu ze zdravotních důvodů. Hoffmanna odsoudili na čtyři roky za to, že zastavil v srpnové okupační noci vysílání rozhlasu, aby se lidé nedozvěděli, že proti ruské okupaci je i Dubčekovo komunistické politbyro. Soud však byl toho názoru, že politbyro bylo legálním orgánem československého státu. Přísně vzato, i tento názor soudu by měl být trestný. Na komunistické vládě nebylo legální nic. Politická strana, součást vládní koalice, která dala po únoru 1948 zatknout řadu koaličních poslanců, politických partnerů a občanů, která rozpoutala teror a uchvátila moc za podpory cizího státu, nemůže být legální. To by pak musel být legální i německý protektorát. Hoffmann politické byro neposlechl, dostal trest. Jiní je také neposlechli, dostali trest už tehdy a pak jsme je rehabilitovali. Dnes platí: neposlouchat komunistické pány byl čestný a statečný čin. Kuriozita: Hoffmanna za to odsoudil demokratický soud. Toto dokazuje, že o právo se u nás skutečně nikdo nestará. Jednou zavřou Husáka, jindy zavře někoho Husák. Demokrati řeknou, bylo to podle platných zákonů. Možná byl podle platných zákonů i koncentrák. Dokud se tváříme, že komunistické právo bylo právem, že platilo a že je i dnes respektujeme, budeme svůj život naplňovat absurditami, které zesměšňují i dnešní právo. Havel neposlechl komunisty - komunisté ho dali do vězení. Hoffmann neposlechl komunisty, má jít do vězení až teď. Ve skutečnosti nebýt tzv. právníků, není Hoffmannova kauza nijak složitá. Byl to spojenec okupantů, sloužil Rusům, kteří nás přepadli. Krom těch nejhorších komunistů nikdo nemůže pochybovat o tom, že si dosti značný trest zaslouží. Tuto jasnou věc právníci nejsou schopni vyjádřit. K čemu je takové právo? Hoffmann dostal trest, který mu o třetinu snížili na základě Havlovy amnestie z roku 1990. To je další kuriozita. Havel skutečně chtěl amnestovat tu nejhorší špínu z roku 1968? To už v roce 1990 věděl, že za třináct let bude stařec Hoffmann odsouzen komicky za "porušování pravomoci úředního činitele", jako by to nebyl celostátní ničema, nýbrž nějaký okresní úplatkář, a pro celkovou nesmyslnost toho rozsudku mu už předem snížil trest? Bylo jen jedno panství - komunistické z Moskvy. Komunisté jiné neuznávali - nemohli žádný stát zradit. I Dubček byl povážlivě lhostejný k vlastnímu státu. Rusové sem vtrhli a on řekl: To udělali mně! Nevšiml si, že to udělali naší zemi, nám - i jeho přičiněním. Komunisté vším, co nebylo z nich, pohrdali. Mohli zradit jen Moskvu. To Hoffmann neudělal. Podle tehdejších zákonů je nevinný. Stejně jako je nevinný Himmler. Advokát chce pro Hoffmanna pardon. Má ho mít. Hoffmann je starý, nemocný, a třebaže jeho svět nic nepardonoval, on pardon dostat má. Má ho však dostat ne jako obyčejný ouřada, který zneužil pravomoci, nýbrž jako - zrádce. Zrádce podle zákonů, které platily před komunismem a platí teď. Demokracie je nóbl, má nechat starce odletět. Její noblesou je, že ví, proč trestá, a že trest může z lidských důvodů nechat plavat. Někdy nemusí hltat ničemy. Její bídou je, že vlastně neví, proč trestala. Hoffmanna budou jednou rehabilitovat. Žádný mrťafa zneužívající úřední pravomoci to nebyl. Byl to zrádce. A za to ho nikdo netrestal.

Reforma prošla, ale není to reforma
12.12.2003    Mladá fronta DNES    str. 08    Názory
    KAREL STEIGERWALD        
Se Špidlou už to bylo velmi špatné. Nepochopitelná strategie v prezidentských volbách, vzpurní straníci a nedomykavé pohyby koaličních partnerů - rozklížená stojedničková koalice - a k tomu balíček škrtů kombinovaný s plánovaným mamutím schodkem rozpočtu, to nevěstilo nic dobrého. Futurologové věděli, že Špidlu čeká horký podzim. První etapu reformy veřejných financí má za sebou. V parlamentě mu prošlo vše, něco mu pozdržel prezident, aby si otestoval poměry, ale i to parlament v druhém kole schválil. Drama se neodehrálo. Stará pravda, že tato koalice vydrží tak dlouho, jak dlouho sama vydrží, se potvrdila. Topolánkovy podzimní pokusy vládu "sundat" nebyly brány vážně. Tato vláda bude trvat celé volební období, pokud se sama nekousne do krku. A to nehrozí, protože pro tu její část, která se do politiky už nikdy nevrátí, by to bylo kousnutí už provždy. Politik bez perspektiv je nejspolehlivější člen koalice. Spolkne vše, nemá jiné ambice než trvat, jak jen možno. Špidla posílil. Reforma jde vpřed. Na stůl může položit balík úspěchů. Ale je to posílení, které jej nakonec zničí. Jeho reforma je stínohra, která si zaslouží prostší označení: paklíček škrtů. Bude se škrtat, ale důvody k těm škrtům trvají dál. Další paklíčky jsou na řadě. To pochopit není obtížné a skoro každý ve státě to také ví. Patrně to vědí i socialisté, i Špidla sám. Dnešní vítěz je zítřejší poražený. Opozice se těší. Ať si Špidla koná reformy, když to kroutí jeho krkem sem a tam. Opatrní konají úhybné manévry, lidovci už preventivně přepřáhli, jen ministr Mlynář s obvyklou unionistickou slepotou věští: S ČSSD pomalu splýváme. Politici se vždy pohybují mezi sny a domněnkami. Ve světě stínů je na tom Špidlův kabinet dobře: vření v koalici ochablo, je klid, vítěz má schválené zákony, vše teče vpřed. Ale země potřebuje skutečnou reformu. Špidla ji neudělá, nenabídne, však ji také nesliboval. A kdo by mu ji také schválil? Parlament s mocnou "levou brzdou" socialistů a komunistů? Špidlu čeká trpké rozhřešení: země po jeho odchodu bude zadlužená, zpožděná, zastaralá, zatížená byrokracií a nehybností. Marno, že Špidla říká: Opatření jsme přijali. Je to naše situace: na vládu nikdo nedá grešli, ale drama nehrozí. Čeká se, až si Špidla nohu zláme.

Státní tajemství
11.12.2003    Mladá fronta DNES    str. 08    Názory
    KAREL STEIGERWALD        
Ministr Gross nezprostil mlčenlivosti osobu, která měla vypovídat před soudem, protože ta osoba byla tajným agentem. Osoba prý ví závažné informace o strašlivých lumpárnách. Nikdo Grosse kupodivu nebude popotahovat za to, že brání soudu nalézat pravdu, protože ministr má v ruce zajímavý sugestivní klacek. Zajeď, vzkřikne, je to státní tajemství. 
	Tajné, důvěrné, mlčenlivost, zapečetěné, přísně tajné, to vše má u nás, kde skoro každý všechno ví, dobrý zvuk. Stát se rád do těchto slov halí, asi abychom si jej víc vážili. Před časem chytila policie za volantem opilou, ale tajnou osobu. Vysvobodil ji velitel tajné služby, protože prý plnila tajný úkol a alkohol požila z důvodů utajení. Když utajení, tak utajení. Ve skutečnosti šlo o opilce a lidé z vyšších kruhů pobaveně naznačují, že tím opilcem byl sám velitel tajné služby. Dnes už zapomenutý Zeman měl tajný kufřík, jímž děsil veřejnost. Ve skutečnosti měl v kufříku hlouposti s nápisem: tajné. Slovo tajné přesto udělalo ze Zemana muže, který něco ví. Sám prezident Havel vážně kýval hlavou. Proč má ono "tajné" takový věhlas? Protože lidé, kteří tvoří stát, se do něj rádi halí jak do kouřové clony: za "tajné" se schová vše. Státní tajemství je velmi problematická věc, protože stát sám je už ze své povahy věc veřejná: res - publica. Tajných z vážného důvodu je v ní asi pět věcí, ne tisíce. Státní tajemství je mlha, ve které přebývají činitelé. 
	O čem je soud, kde Gross zakazuje vypovídat? O tom, zda někdo manipuloval se soudy, o tom, zda spravedlnost je neochvějná, nebo jak natahovací guma. Grosse nerozruší naléhavost tohoto tématu, ačkoliv i na něj padá stín: Nekryješ náhodou, Grossi, někoho? Nenaučil tě Havel, že pravda platí nejvíc? Ne. Státní tajemství platí víc. 
	Čím horší stát, tím víc "tajného" kolem sebe vrší. Ví proč.

Činovnictvo je nenasytné
9.12.2003    Mladá fronta DNES    str. 08    Názory
    KAREL STEIGERWALD        
Jen 26 poslanců sněmovny nemá další placenou funkci. Někteří poslanci však mají taková obročí dvě nebo tři. Jejich počet stále stoupá. Aby ne, jen bloud nechá ležet ladem snadný zdroj požitků - založ podvýbor, mezikomisi, sekci, delegaci a peněženka se hned bude cítit veseleji. Je to lidské. K nejzajímavějším otázkám, které zkoumá veřejnost v demokratickém státě s vášní, patří právě obročí: platy, služné, přídavky, náhrady a podobné pamlsky, které pobírají rozliční činitelé z veřejných rozpočtů. Většinou jsou to výzkumy chmurné: činovnictvo je nenasytné, zhltne kdejaký drobek, nic nenechá na pokoji. Naděje není žádná, v této věci jsou politici svorní - napříč spektrem, jak rádi říkají. Větev si nepodříznou. Naše země úřady oplývá víc než čím jiným. Krom dvou komor volených zástupců máme krajské prebendy a hejtmanství. Okresy nezanikly, jen se ukryly do různých měst, aby jejich kanceláře byly méně viditelné. Ministerstev máme přebytek, většinou nějaké přibude při koaličním handlu, ale už se nikdy nezruší. Se vstupem do EU lze očekávat další rozkvět prebend. Sama EU není nevinná: čpí kancelářemi na sto honů. A evropské prebendy budou tučnější než ty domácí. Rušit úřady není možné. Všechny jsou nesmírně důležité. A pokud se podaří nějaký úřad zrušit, dojde k neštěstí: počet držitelů prebend neklesne, nýbrž stoupne. Na troskách zrušeného úřadu vzniknou dva větší. Člověk by řekl, že k tomu musí být zvláštní nátura: nechat se zvolit do komise, pak tam vysedávat, činností té komise obtěžovat lidi a brát za to služné. Můžeme pokrčit rameny, úřady nám užírají chlebíčka, tak to bylo, tak to bude. Hrdinou u nás není člověk, který se živí vlastní prací a pílí, nýbrž ti, kdo uchvátí nejlepší prebendy a obročí u státu. Má to katastrofální následky: stát, který obročníci tvoří, nikomu, kdo se živí sám, nedůvěřuje. Aktivní člověk je podezřelý. Pro jeho obtěžování zřizuje stát nové a nové úřady. Účelem je trýznění podnikavých lidí různými kancelářskými myšmi, pro něž je nepředstavitelné, že by se někdo staral sám o sebe. V takové hybnosti vidí myš lumpárnu. Vymýšlí opatření. Neúspěšně řeší problémy, které by bez myší neexistovaly. I proti tomuto článku vznikne podvýbor nebo subkomise. Na výjezdním zasedání se posoudí situace. Někdo z poslanců si vzpomene, že je u nás svoboda slova a že se s tím zatím nedá nic dělat. Věc se tedy odloží a pojede se zpátky do Prahy. Že parlament plodí stále nové a nové funkce, je jen špičinka ledovce, na němž všichni se stále chladnějšími zadky sedíme. Jednou, až bude stokrát víc úřadů než dnes, čili brzy, k němu přimrzneme. Pak se vše zastaví a stát předsedů a podpředsedů gremiálních delegací ukončí svou činnost. Toho ukončení se ujme čiperný podvýbor, takže také nenastane. Odloží se.

Na vládu s kosou a cepem
6.12.2003    Mladá fronta DNES    str. 06    Názory
    KAREL STEIGERWALD        
Parlament schválil rozpočet, což je v životě země bezvýznamná událost. Všichni mohou být spokojeni. Špidlova vláda si vypůjčí rekordních sto patnáct miliard a rozdá je lidem. Ve skutečnosti si vypůjčí ještě o pár desítek miliard víc a také je rozdá. Lidé budou rádi, že tolik dostali. Vláda, která by jim nic nedala, by se potázala se zlou. Vzpomeňme si na volby a na Špidlovy předvolební sliby. Nerozdává sice všechno, co slíbil, ale alespoň něco ano. Bylo by absurdní, aby socialistická vláda neměla rozpočet s mamutím schodkem. Vždyť jej voliči chtěli a Špidla jej sliboval. Proto ho taky volili. Tož tu je ten schodek. Ostatní strany koalice ho neslibovaly, ale jsou ve vládě, a to jako každá legrace něco stojí. Schodkový rozpočet je obyčejná korupce. Vláda podplácí voliče. Zařizuje jim, aby žili nad poměry. Voliči si tu korupci zaplatí sami. Vládu to nic nestojí, jen trochu medu a slov o solidaritě. Celá tato efektní samokorupce je založena na zajímavém jevu: odliv peněz z kapes voličů je méně viditelný než příliv od vlády zpět. Každý se raduje, kolik vládě uškubl, málokdo si spočítá, kolik mu uškubla vláda. Pro vládu je to důležité. Čím víc vezme a zas rozdělí, tím má větší moc. V tužbách voličů je rozpor: chtějí dávky, ale nechtějí nic dát. Vláda jim situaci ulehčuje. Řada daní, berní a jiné kořisti je očím poplatníků skrytá. Občané dělají všechno pro to, aby sami nic nedali. Mají argument: I tak nám berou moc! Ale v tom, co sami chtějí od vlády, neznají meze. Každá dávka je malá. Občané věří, že mají právo dostat víc. Často se svých domnělých nároků domáhají vydíráním. Stávkou. Říkají: Seberte lidem víc, abyste nám víc mohli dát. Nebo si na to půjčte. Vtip je v tom, že si každý stávkující myslí, že "dát" mají ti druzí. Jako když se staví dálnice: každý ji chce, ale na území souseda. Doma ne. Směšným příkladem je stavební spoření. Vláda dává střadatelům ročně několik tisíc, které vezme všem. Ale spoření mají krom hlupáků už všichni. Jaký to celé má smysl? Smyslem je toto: vláda se chce jevit jako mocipán-dobroděj. Lidé, protože jsou chamtiví a nesoustředění, to milují. Křičet, že Špidla zadlužuje naše děti, je směšné. Vždyť si to zadlužení všichni přejí. Tahat z vlády peníze je právo občanů. Kdo by se vzepřel, toho lid povalí. Vládu, která by začala šetřit, povalil by lid také. Od korupce voličů proto neustoupí žádná vláda. V začarovaném kruhu dluhů a rozdávání se budeme točit donekonečna. Lidé budou volit ty, kteří slíbí rozhazování, a porážet vlády, které zvýší daně. Dnes se na daních bere skoro padesát procent příjmů. Je to paradoxně podobná částka, jakou odváděli sedláci v sedmnáctém století. Pro toho, kdo myslí rychle: šel by dnes někdo kvůli daním na vládu s kosou a cepem? Co by mu řekl Špidla? Člověče, ty nejsi solidární s potřebnými? Odlož kosu a zaplať. Já nejsem feudál. Tvůj peníz určím na dobrý účel. Schodkový rozpočet je obyčejná korupce. Vláda podplácí voliče. Zařizuje jim, aby žili nad poměry. Voliči si tu korupci zaplatí sami. Vládu to nic nestojí, jen trochu medu a slov o solidaritě.

Stát je dobrý stroj na křivdy
4.12.2003    Mladá fronta DNES    str. 08    Názory
    KAREL STEIGERWALD        
Čtveřice šéfů H-Systému, kteří jsou obviněni z krádeže více než miliardy, je léta vyšetřovaná na svobodě. Ve vazbě sedí jeden z okradených. Jeho zločin tkví v tom, že se spolu s jinými okradenými pokoušel škodu zmenšit. Je obviněn, že to dělali na úkor jiných okradených. Škodu zmenšovali tak, že dalšími penězi dostavěli své, již dávno zaplacené domky. Tím poškodil jiné okradené, kteří se už o žádnou záchranu nepokoušeli. Náš, řekněme, lidový cit pro spravedlnost se otřásá v základech. Páni, kteří mají za nehty miliardu, poletují po svobodě a čert ví, kdy se dočkají nějakého rozsudku. Oškubaný chudák, který chtěl nastolit alespoň kus spravedlnosti, jednal v zoufalství a v dobré víře, že u státu zastání asi nenajde, sedí. Anebo: velcí páni organizují a řídí podvody s naftou. Na nezaplaceném clu získají skoro miliardu. Jejich vyšetřování běží deset let, cíl je na obzoru, někteří už sedí, jiní budou, jiní ne. Ale kdo má nahradit škodu? Pochopitelně ti drobní: obyčejní zaměstnanci, řidiči cisteren, o nichž je nepochybné, že nic neprovedli. Zabavovači už těm chudým lidem obstavili majetek. Že jsou nevinní, řekli krom ministra financí už i ombudsman a Ústavní soud. Je to však málo platné: útok celníků na ně trvá. Ombudsman Motejl navrhuje řidičům prominutí. Ministr Sobotka vybízí k lidsky přijatelnému řešení. My ostatní, s lidovým citem pro spravedlnost, si říkáme: jaké lidské řešení? Vždyť zde stát útočí na občany jako loupežník. A občané - jakou mají obranu? Že jim někdo odpustí? Vždyť nic nespáchali. A do třetice: vtrhne k vám soudní vykonavatel, sebere vaše věci, protože si myslí, že jsou někoho, komu má právo je zabavit. Spletl se, k vaší škodě. On nemusí dokazovat, že věci jsou toho potrestaného, vy musíte dokazovat, že vaše věci jsou vaše. Když nemáte na vysavač doklad, že jste ho koupil vy, přijdete o něj. Z vykonavatele je lupič. Vy máte smůlu. Spletl se, omyl platí. Pilný sběratel by mohl pokračovat dál. I čtenáři mají své zkušenosti. Stát a všelijaké jeho orgány a útvary, či jak se ty bezpočetné kanceláře nazývají, produkuje příliš mnoho nespravedlnosti. To je zlé, protože stát by měl produkovat bezpečí a jistotu: bude ti vyměřeno spravedlivě. Často, a to je ještě horší, je ta nespravedlnost konána podle zákona, předpisů, vyhlášek. I konající úřednictvo, pilně polykající naše daně, samo říká: my vás chápeme, my to taky vidíme, ale je to halt podle zákona či vyhlášky. Štěkot psa k nebi nedoletí. Všichni jsme cvičeni, že hlas chudáka není nic, že přes naše hlavy se valí jakási zlověstná spravedlnost, které nikdy neporozumíme, která nám však může přinést potíže i zkázu. Ale my nejsme tak hloupí, obranu jsme našli už dávno. Oni nás tou jejich spravedlností chtějí umořit, ale my je podplatíme a přežijeme všechno. Ale ne všichni. Kdo je v této zemi neústupný a drží se spravednosti jak farář kříže, skončí v blázinci. A každý rozumný si řekne: Patří tam.

Postřehy dne
3.12.2003    Mladá fronta DNES    str. 08    Názory
    KAREL STEIGERWALD        
POLICEJNÍ AGENT Hoch tvrdí, že byl úplatkář Lizner, kdysi šéf Centra kuponové privatizace, odsouzen nespravedlivě. Jenže nové zkoumání starého případu zarazil ministr vnitra Gross. Nezbavil Hocha mlčenlivosti. Tajemně říká, že tím agenta chrání - mohl by být ohrožen. Kým a proč? Hoch vypovídat nebude - ačkoliv se sám nabízí. Mlčenlivost je dobrá finta. Hodí se k umlčení i ochraně. Ministr by měl dvakrát dbát, aby spravedlnosti nebylo ublíženo.

GROSS sám se také cítí ohrožen. Několik dní už trvají úklady proti jeho rodině. Hrozby se mohou naplnit dnes, zítra... kdykoliv. Ministr to říká s nevinnou tváří, asi abychom jej politovali. Ale jak se máme pak cítit my obyčejní, když i ministr vnitra sám je ohrožen a obává se? Měli bychom vyvinout veškeré úsilí, abychom alespoň svého ministra ochránili, když už on neochrání nás.

EVROPSKÝ KOMISAŘ čili ministr EU bude mít plat 450 000 Kč. To musí české politiky rozrušit. Už se hrnou zájemci. Platí pravidlo, čím menší politickou stranu zájemce reprezentuje, tím razantnější zájem má. Místo by měl získat představitel té strany, která dokáže mít záporné preference. To u nás není nic nemožného.

***

Jaroslav Lizner
FOTO: ČTK

Divadlo a pouta
2.12.2003    Mladá fronta DNES    str. 08    Názory
    KAREL STEIGERWALD        
Dělá policie šaška ze sebe, nebo z nás?

Zatkli uhelného magnáta! Vedli ho v poutech! To je zpráva! Jenže už nikoho nevzruší. Tuto komedii už jsme viděli snad stokrát. Je obehraná. Policie vtrhne dovnitř, cvaká pouty, vleče kořist. Chytli, zatkli, hrozí dvanáct let. Tak zní fanfáry mužů zákona. Padají velká obvinění, bohužel dost nejasná. Druhý den je policie méně silácká. Kořist propustí. Vyšetřovat se bude na svobodě. K čemu byla ta pouta? Běží měsíce, léta, obvinění jsou stále mlhavější, čipernost mužů zákona ochabuje. Věc spí. A nespí-li, soud ji vrátí k došetření. A nevrátí-li, neodsoudí. A odsoudí-li, je tu vyšší instance. Ta vše zruší a začne nové kolo. Na začátku všeho byla pompa, s níž policie vleče zločince, na konci mlha a dým. Z dýmu pak čiší nezřetelné: neporušil zákon. Kolikrát už se to opakovalo? Stokrát? Poslední případ je zvlášť trapný. Jednoho obviněného magnáta chytili a dali mu pouta. Druhý nebyl po ruce. Když se doslechl, že jej hledají, přihlásil se sám na policii. Po hodinovém výslechu šel zase domů. K čemu byla ta pouta? Na hospodářské delikty se nechodí s pouty, s rotou ozbrojenců v kuklách, nýbrž s právními experty, rotami advokátů, znalců, analytiků... V rozpoznání, co je zneužití informací v obchodním styku a co je ten obchodní styk, nepomohou ani pouta, ani samopaly. Obvinění to vědí - nestřílejí po policii, neprchají, povolají advokáty. Ti většinou vyhrají, obvinění padá. Přesto policie pouta a kukly komand miluje. Pouta už nasadila kdejakému podnikateli. Vyměřit těm spoutaným racionálně zdůvodněný trest se soudům daří jen zřídka. Přes trpká poučení se policie pout nevzdává. Proč? Právě pro to divadlo na počátku. To je emotivně silnější než nějaké mumlání paragrafů. Jak sup shora snáší se neúprosná ruka spravedlnosti - a cvak, padouch je lapen. Je skoro pravděpodobné, že ani z obvinění uhlobaronů Koláčka a spol. asi pršet nebude. Zato ten krásný začátek! Každého v této zemi mohou, když se to hodí, vláčet v poutech před kamerami. Ale komu se to má hodit? Kdo je toho režisérem? Pouta na začátku, nic na konci. Toto divadlo má jedinou cenu: politickou. Hraje se neurčitě, nejasně a dlouho. Čím déle, tím lépe. S neurčitým materiálem lze nejlépe politicky operovat. Ministr vnitra Gross to dobře ví. Vždyť vystudoval práva. Mohl by sám vysvětlit, k čemu ta pouta.

Fotbal, šílený král sportu
27.11.2003    Mladá fronta DNES    str. 09    Názory
    KAREL STEIGERWALD        
Muži v ofsajdu

Fotbal nemá žádný smysl. Sport to není - spíše baviči než sportovci se potácejí po trávníku, kopou se, vulgárně řvou na staršího pruhovaného tvora, který je komanduje, aby jakousi stínohrou a falešným supěním docílili podplaceného výsledku. Po zápase se zlijí v místní krčmě, perou se a v noci hulákají po ulicích. Milovníci fotbalu by řekli, že tento popis je štvaní, prý to tak možná vypadá v nějakém Zapadákově, ale u nás v lize, v divizi... Cha. Čím jdete výš, tím přibývá hulvátství. Stoupají také úplatky, za něž se celý ten tyjátr kupuje. Ale milovníci fotbalu nic neřeknou - už dávno žádní neexistují. Existují jen čachráři s hroší kůží. Dejte důkaz podplácení, s hroší kůží činovníka vám odpoví: To je ale chyba, pane, že jste se včas se mnou neporadil. Vy řeknete: Ale co říkáte tomu důkazu uplácení? On řekne: Však říkám, neporadil jste se. Tak dokola, jak v Rusku. Slušný člověk se fotbalu vyhýbá. Nechce se ušpinit. Na fotbal už chodí jen arogantní hulváti, všelijaké fašistické hrstky, holohlaví idioti - prostě chátra, která už dávno měla být ve vězení. Poslechněte si někdy fotbal zdálky - to bučení z hrdel podnapilého diváctva nedokáže nikdo napodobit! Dávení týraného jelena? Kance? Ne, zvířata by to nesvedla. Řev fandů podobá se jedinému: řevu fandů! Pro hráče a činovníky je fotbal zdrojem hubených i tučných úplatků, za něž markýrují stínohry, aby se buvolí lůza pobavila. (Proč se pořád cpou dopředu ta zvířecí přirovnání, když zvíře by se tak nikdy nechovalo?) Podivné je, že na tohle všechno nejrůznějšími cestami přispívá stát veřejnými penězi, aby to kvetlo, sílilo a rozlézalo se od stadionů hlouběji do měst. Páchat kdokoliv jiný to, co fotbalisti, byl by zavřen. Projděte se městem, kopejte, řvěte, ničte - zatknou vás. Když je vás plný stadion, říká se tomu přátelé sportu. Kopejte do lidí - postaví vás před soud za napadení člověka. Udělejte to na hřišti v tričku, koupí vás z Barcelony za sto milionů, abyste kopal do Španělů. Fotbal je třeba zakázat, pachatele zavřít. Je po všem. Jako obvykle, Češi si sami zničili i to, co milovali nejvíc. Kde je dnes Klapzuba a spol.? Kde jsou profesoři fotbalu z Mužů v ofsajdu? Dnes může brát fotbal vážně jen idiot. Třeskomraky proti Hadrošlapům - koupeno za pět set! Klapzubovci demolují čekárny, výlohy a vlaky. Je to výzva Grossovi: nechť policie v akci Meruna obsadí stadiony. Zabaví sítě, míče, břevna a kopačky. Ve tři ráno může být tiskovka. Ráno se může Gross chválit, zkrotil jsem fotbal, prověřil sto stadionů, zatkl dva soudce bez průkazky, kdo je víc? Jenže Gross je na fotbal - jako na vše - krátký. Lepší než Gross by bylo zavřít ten hnusný dav se všemi hráči, soudci a činovníky do jednoho stadionu a týden počkat. Co by se tam dělo? Všichni by se podplatili, umlátili, rozsápali. Za týden byl by pokoj. Ale jen než by vyrostli noví příznivci fotbalu, šíleného krále sportu. Už teď to pod povrchem bublá a kypí - rodí se nová senzace. Na fotbal přijdou lidojedi a snědí cizího hráče. Za pět set! Za tisíc toho pruhovaného pána. A stát to bude zas dotovat! Něco tak oduševnělého a zdravého.

Komunista, či fízl: co je horší?
27.11.2003    Mladá fronta DNES    str. 08    Názory
    KAREL STEIGERWALD        
Poslanec komunista Filip má potíže. Jeho jméno se vyskytuje v seznamech StB. Byl ideovým spolupracovníkem, sbíral pro StB informace a bral za to jakési malé peníze. Všechno to ovšem dělal nevědomě, patrně v omámení, ve stavu nirvány, protože na to má pravoplatný rozsudek demokratického soudu: vědomým spolupracovníkem nebyl. Takové očistné rozsudky dávají soudy skoro každému spolupracovníkovi StB. Zdá se, že styk s StB byl vždy týž: kdo začal spolupracovat, upadl do bezvědomí. Na tom něco může být, pomyslí si každý, kdo ty estébácké ksichty alespoň letmo zažil. Filip je poslanec KSČM, místopředseda sněmovny, má spis na StB a rozsudek, že je nevinný. To dohromady vytváří slavný český obraz. Soud by nám někdy měl objasnit, kdeže se ty spisy spolupracovníků StB braly? I pisatel této stati má ve svém spisu na StB různá udání kamaráda-udavače. Kamarád-udavač sám má, hádejte co - rozsudek, že nebyl vědomým spolupracovníkem. Některý ze soudců by se nad tím měl zamyslet. Ale neudělají to, řeknou jako vždy, když brnkají o zdravý rozum: toto soud nezkoumá. Může to dost popuzovat. U místopředsedy sněmovny bychom čekali čistší rodokmen. A víc inteligence: On skutečně nepoznal estébáky? To měl mámení? Jako Kavan? Národ byl plný blbů, kteří nerozeznali StB od ostatních? A proč ti blbové mají tak pěkné funkce? Ale nehrajme si na slepce, všichni všechno přeci víme. Co je však zarážející, je to typicky naše rozdělení viny a hanby: zkoumá se, jestli Filip donášel, protože být donašečem StB je mravně zavrženíhodné. Nezkoumá se, je-li ještě víc mravně zavrženíhodné být tím, komu se donášelo, komunistou. Kdo vymyslel a realizoval celý ten krutý režim? Fízlové, nebo komunisti? Fízlové byli buď agilní a snaživé zrůdy, nebo zmáčknutí slaboši, či ctižádostivci, kteří věřili, že estébáky nějak ošálí. Ovšem, těmi ďábly byli estébáci - ti však dostali po roce 90 tučné odstupné, pokud nezůstali na vnitru dodnes. Uličkou hanby chodit nemuseli. Kdo stvořil estébáky a celý ten udavačsko-mučitelský systém? Komunistická strana, její vůdci, její funkcionářský aktiv, její drobný členský lid. Donašeče, fízly, ideové spolupracovníky vláčíme hanbou, bůh suď, kdy správně, kdy ne, zato komunisti jsou ctihodní, zastupují zemi, lidé je volí, hanbu nemají. Řekněme to podobně jako ten slavný Drdův profesor ve Vyšším principu: být komunistou je morálně odpornější než být fízlem. Fízl je duše komunistou lapená či trýzněná, komunista je ten satan - lovec duší. Komunista se ozve: jsem nevinný, já tomu věřil. Může fízl říct, že něčemu věřil? No asi také. Je vlastně jedno, kolik a na koho práskal Filip. Byl a je komunista, to je horší. Patří k vynálezcům celonárodního udávání, k vynálezcům krutosti, k trýznitelům, kteří z občanů dělali odpudivé práskače. Ale k čemu nám takové zjištění je? Být komunistou je hnusné? Nu a co - soudy by hbitě vynalezly novou kategorii: nevědomý komunista. Byl tam, nic nevěděl, je tam dodnes a zas nic neví. Je nevinný král hříchu. Tak jim ten hřích připomeňme: na počátku všeho byli komunisti. Ti si zřídili estébáky. Estébáci zavedli donašeče. Takový je sled událostí. Ne opačný. Komunistů byly také různé druhy, ale na řadě jsou první.

Na politickém výsluní
24.11.2003    Mladá fronta DNES    str. 06    Názory
    KAREL STEIGERWALD        
Poklidnější kongres Občanská demokratická strana dosud asi nezažila. K příjemné atmosféře, jaká v Luhačovicích panovala, jsou důvody: strana zvládla změnu v čele a odchod Václava Klause bez podstatných otřesů. Mnoho měsíců má nejlepší volební preference, zatímco úpadek vládní koalice je stále zřetelnější. ODS je na výsluní a mnoho se o to starat nemusela. Pád Špidlovy koalice a změna vlády jsou na obzoru. Nejlepší strategií pro dnešek je čekat. Skoro každý čin vládní koalice je pro ODS výhodný: přibližuje krach. Musí to být pro politika pěkná chvíle, dívat se, jak hrozny samy od sebe zrají, a čekat na pěknou sklizeň. Ale pozor, v politice nic není věčné a volby jsou až za tři roky. Mohou být i dřív. Kdy a s kým, to je terén pro kombinace, kalkulace a prognózy. Vystoupení lidoveckého hosta Kalouska, pravděpodobně příštího koaličního partnera, obsahovalo jasný vzkaz: Lidovci nejsou a nebudou zadarmo. ODS podala podobnou odpověď: Nejste jediní. Místo vás to mohou být i socialisti. Vypouštění takovýchto balonků bylo asi jedinou politickou zábavou luhačovického kongresu. Blíží se bouře, změna, otřes, každý to cítí a každý si už teď chystá dobrou vyjednávací pozici. ODS neválcuje a KDU-ČSL nevydírá. I takovou pozitivní nabídku k příští koalici jste mohli v Luhačovicích slyšet. Socialisti do Luhačovic nepřijeli, ale měli. Tento kongres je pro ně špatnou zprávou. Zdá se, že po příštích volbách jim jako partner zůstanou jen komunisti, ale pozor - co když budou silnější než socialisti? Mohou se pak spolu spojovat? Že by se dějiny takto naivně opakovaly? Je však nepřehlédnutelné, že se česká politická scéna čistí a zjasňuje - praví se blíží k pravým, leví k levým. Tyto pohyby se vyplatí i voličům, budou lépe vědět, pro koho jsou. V Luhačovicích je zvláštní architektura, říká se jí lidová secese. Je to vídeňský jugendstil nasycený moravským selským nacionalismem. Pro delegáty kongresu dobrý námět k úvahám: co je na ODS moderní, evropské a co pochází z domácího dvorku? Pokročí někdy česká politika, ODS má na ní velký podíl, od hašteření na zápraží k větší modernizaci alespoň na úrovni například Estonska? Před rokem Špidla sliboval: zdroje jsou, všechno zaplatím. Dnes říká, zdroje nejsou, nezaplatím nic. ODS dnes říká, že lhal. Ale co udělá sama, až tam bude? Bude si také, jak je u nás zvykem, voliče kupovat za jejich vlastní peníze? Potřebujeme politiku "vláda platí, vláda neplatí", nebo politiku, která ví, že zdroje jsou - ne však peníze, nýbrž lidi. Vláda, která toto pochopí a prosadí, která nechá lidi pracovat a žít, vyhraje. Nejzajímavější politická otázka je, zda se takové vlády dočkáme a zda ji budeme chtít.

Klaus a Havel
22.11.2003    Mladá fronta DNES    str. 06    Názory
    KAREL STEIGERWALD        
Odlišné světy se přou, i když se shodují

Dřívější a nynější prezident se pustili do opatrného sporu o "smysl převratu". Prezident Klaus se opírá o "obyčejné občany", kteří reagovali na komunistický režim pasivním žitím "v kulisách propagandy, které už nikdo nevěřil". Byli to právě oni, kdo vytvořili předpoklady pro 17. listopad 1989. Klaus má porozumění pro jejich náhradní životní aktivity, pro přežívání a vyčkávání. Prezident Havel připomíná, že spád věcí významně ovlivnila třeba Charta 77. Říkat pravdu má smysl i tehdy, kdy se to krutě nevyplácí. Z šedi normalizace vyzvedává Havel ty - kdo říkají režimu pravdu nahlas, sbírají dokumenty o jeho ničemnosti a platí za to šikanováním, svobodou, mnohdy i životem. Je to prastará biblická otázka. Kolik je spravedlivých ve městě? Sto, deset, či jeden? Klaus říká: Všichni. Každý, kdo se trápí, že měl žít jinak, tuto útěchu rád uslyší. Jiným to zní nespravedlivě. Byl přec rozdíl mezi chatařem a politickým vězněm. Ale i Havel píše: nevzpomínám si, že by nějaký chartista vytýkal většině, že se přizpůsobuje poměrům a pokouší se bez velkého utrpení přežít. V čem tedy vězí spor obou prezidentů? Spor, v němž Klaus musí vždy prohrát, protože proti přitažlivým příběhům odvahy a utrpení chartistů může postavit jen šedivé příběhy přikrčené většiny. Drtivá většina národa v komunismus už nevěřila. Proto se také tak lehce sesul. Nebýt disidentů, sesul by se těžce. Kdo by místo nich stál v čele a měl důvěru, zkušenosti s politikou a byl čitelný? A víc: kdo by nabídl občanům silný mravní patos, bez nějž se převraty dělají těžce? Žádný spor tu není: dobře, že tu disidenti byli, a dobře, že tu byl ten chatařící lid. Vždy to tak je v dějinách: jedni padají či vítězí na viditelném místě, druzí jsou na chatě, odkud vylezou, až když je čas. A kdy je čas? Klausovi přikrčení i Havlovi hrdinové by měli dobře vědět, že žili v zemi okupované Rusy. Převratu by nedosáhli, nebýt pádu ruského impéria. Ten mohl nastat o dvacet let dříve či později. Pak by spor Klaus - Havel měl jinou či žádnou podobu. I dnes je to spor zástupný: čtrnáct let spolu bojují dvě verze české politiky, dvě představy o státu. Klaus a Havel ty dva světy představují. Shodnout se nemohou nikdy. I když říkají totéž.

Komunismus, život a pití vodky
21.11.2003    Mladá fronta DNES    str. 09    Názory
    KAREL STEIGERWALD        
Debatu o komunistech můžeme doplnit touto zprávou: V ruském Krasnojarsku probíhala v posledních dnech soutěž o největšího pijáka vodky. Výsledek je poněkud rozpačitý: favorit těsně před cílem zemřel, řada finalistů bojuje v různých nemocnicích v okolí o život, protože všichni dosáhli pěkných výsledků. Zpráva se nezmiňuje o tom, zda se vítěz také vznítil a uhořel, jak to popisuje již Gogol. Porota soutěže je nyní předmětem policejního vyšetřování. Nebyly podmínky soutěže příliš tvrdé? Byla vodka dost kvalitní? Měli soutěžící trénink? Byl tam lékař? Humanitární organizace upozorňují, že by se v Rusku měla organizovat soutěž o nejmenšího pijáka vodky. Rusové namítají, že do takové soutěže by se nikdo nepřihlásil a také by nevzbuzovala žádný zájem. Nejde o to, říkají na Rusi, zlu se vyhýbat, nýbrž čelit mu hrdlem. Soutěže pijáků vodky jsou populární a ukazují hrdinství lidí, kteří vodce neuhnou, nýbrž ji porazí. S komunismem je to podobná soutěž. Můžete komunismus užívat plnými doušky, hltat a lokat. Budete populární, každý se o vás a váš komunismus bude zajímat. Udělají o vás různé grafy, vaše fotografie před rudou zástavou obletí svět, stanete se součástí anket a kvízů. Napíší: Zajímavý člověk-komunista. Na druhé straně - může vás to stát život. Krátce před cílem se skácíte a komunismus se po vás ani neohlédne. Všichni řeknou - přebral, hoch. Být nekomunistou je jako být nepijákem vodky. Nikdo o vás nestojí, nevšímá si vás, do TV anket a diskusí vás nevezmou. Můžete stokrát vyhrát světovou soutěž o nejlepšího nekomunistu, v médiích se to neobjeví. Má to však zajímavou přednost - zůstanete naživu. Ale řeknou o vás - on nic není.

Kdy padne vláda
20.11.2003    Mladá fronta DNES    str. 08    Názory
    KAREL STEIGERWALD        
KDU-ČSL větří novou koalici. Bude v ní

Zatím padá pouze Unie svobody. Její voličské preference klesly pod jedno procento. Politický výkon, který předvádí, ji může táhnout ještě níž. Kdyby měly smysl záporné voličské preference, US by jich docílila. Úpadek přirozeně vyvolává nepokoje ve straně. Některé kraje chtějí svrhnout vedení, vystoupit z vlády a začít znovu od začátku. Ne zcela jim dochází, že to znamená změnu vlády a definitivní odchod US do nicoty. Časy sarajevské slávy jsou tytam, US dnes nikoho nezajímá a nikoho nereprezentuje. Kdysi věřila, že bude vůdčí autentickou pravicovou stranou, že nahradí ODS a zahubí Klause. To poslední plus boj s opoziční smlouvou - tak se tvořila politická nabídka US. Dnes už je jen příkladem politického diletantismu a neschopnosti nabídnout politiku, která by zaujala nějaké voliče. Politici US jsou už jen hrdinové okamžiku - drží pohromadě tuto vládu. S jejím pádem padnou. Jen zázrak by dopravil po příštích volbách US do sněmovny. Nicméně pokud si to nepokazí, mají před sebou ještě víc než dva roky šťastných let. Není pravděpodobné, že by vzpoury krajských formací US vládu povalily. US jistě vytěží všechny prebendy plynoucí z pobytu ve sněmovně a vládě. Nemá důvod se jich předčasně vzdávat, pak už ji nečeká nic. Pokud dostane vláda smrtící úder, nedá ho US. Že se smrt vlády blíží, je patrné i z lidoveckého přepřahání. KDU-ČSL větří novou koalici. Bude v ní. Včas převléká úbor. US však už mnohokrát překvapila nepochopitelnými činy proti sobě samé. Možná i tentokrát náhle práskne vládními dveřmi a na hlavu se jí sesype vlastní dům. Pro věštby není US vhodná. Nikdy nevíte, kam vám uletí.

Čí je listopad? Váš, náš...
19.11.2003    Mladá fronta DNES    str. 08    Názory
    KAREL STEIGERWALD        
Na obzoru je nové velké téma: Čí je 17. listopad? Byla dřív slepice - národ, který v ruské komunistické okupaci zaujímal postoje, jak přežít na celé možné škále chování - od zarputilé rezistence přes únik do privátního světa nicotností až po vychytralé prospěchářství? Nebo vajíčko - disent, který s komunismem bojoval na celé škále - od oprávců komunismu, trockistických extremistů až po otevřené odpůrce komunismu a Rusů? Každá odpověď znamená nevoli, protože ve slepicích nebo vajíčkách vyvolá pocit, že jim nechtějí uznat zásluhy. Boj o zásluhy je velké a věčné české téma. Filozofické a morální. Zní: jaký je smysl, v čem je odkaz, jaké poučení, co už nikdy nedopustíme, co nedovolíme hanobit a co naopak s chutí zhanobíme. Vyteče mnoho krve a vzletných slov. Spotřebuje se mnoho patosu. Hodně lidí si navzájem vynadá funkce nefunkce. Zplodinou těchto obtížně pochopitelných bojů je obecné znechucení a upevnění tradičního postoje, že všechno na světě je darebáctví. Servat se o velká témata umíme. Dokonce ty boje milujeme. Odkaz 28. října. Patřila republika Masarykovi, nebo to byla kopie habsburského domu? Únor byl puč, či plnil sny lidu? Domácí odboj a zahraniční akce, kdo s koho? Co chtělo pražské jaro 1968? Rozkvět komunismu, nebo ho odkopnout? Nasadil Dubček komunistům lidskou tvář? Byl to aparátčík? Čí je katedrála? Anebo ve velkém, napříč staletími: byli husité modernisti? Zpátečníci? Slibovali svobodu? Byli to fanatičtí vrahouni? České baroko - doba temna, či úsvit? Jedí katolíci děti? Kdo je tedy jí? Kdo se chce zasloužit a stát se myslitelem, musí se zachumlat do těchto úvah, pokud možno nepříliš jasných, zato prorocky hlubokých, brát je zásadně, smrtelně, s monumentální závažností. Každé to téma rozděluje zem na nepřátelské tábory, ochotné kdykoli upálit protivníka v lipanských stodolách. Hluboké přemýšlení, nebo přesněji hloubání prostě milujeme. Sieť viery pravé má vždy přednost. Před čím? V pozadí všech těch létajících slov je vždy dosti značný nepořádek, oprýskané zdi, ošuntělá zem, namyšlený národ hulvátů, nefungující státní správa, jen přibližný smysl pro spravedlnost a pracovitost, láska k těm, kdo slibují dary, a nenávist ke každému, kdo řekne: Postarej se o sebe sám, lenochu. Místo špatného soudnictví, nesmyslné státní správy, která dusí podnikání, místo zastaralého školství a potrhlých veřejných rozpočtů řešíme raději velké otázky. Věříme, že když rozlouskneme smysl české státnosti, ta se sama sebou zlepší. Kdo nepochopí odkaz "listopadu", nebude si vědět rady s fungováním hejtmanství. Když neodhalíme smysl Beneše, nezlepší se vymahatelnost práva. Jsou to všechno bludy. Každý je však rád třímá v rukou. Koště, aby zametl ten náš svinčík, nebere do rukou nikdo. Jsme národ filozofů. Těch máme miliony. Všechno je absolutní, zásadní, čára nečára, morální zánik, konec. Deset milionů Čechů pošle každý filozof do pekel. Pak jde na dvorek a dívá se na ten bordel. Neuklidí ho, přemýšlí. Diví se světu, že je hnusný. Včetně toho dvorku. Tak si chytne velké téma a kousne do něj.

Policii to nejde
14.11.2003    Mladá fronta DNES    str. 08    Názory
    KAREL STEIGERWALD        
Ale má nadání vysvětlovat a zdůvodňovat

O policii je třeba psát denně. Zaslouží si to. Poslanec Hojdar měl v autě štěnici. Policie ji našla, vymontovala a s triumfálním rachotem naplnila stránky denních listů. Poté se pustila do pátrání, které jako vždy nikam nevede. Laik by řekl, že tam měli štěnici nechat a tajně pozorovat, kdo se na ni chytí. Mohli tak pachatele najít. Odborník však vysvětluje, že takto policie postupovat nesmí. Udržovala by v chodu trestný čin. Je to stejné, jako když v noci zastaví policie člověka, který má na korbě náklaďáku ukradený automobil. Člověk se brání, že ho jen Pepan, kterého nezná, poprosil o převoz. O tom, že je auto kradené, člověk nic neví. Myslel, že je Pepanovo. Policie je bezmocná. Můžete jít do nočních bazarů. Kdybyste chtěli, zatknete tam hejna zlodějů autorádií, mobilů a jiných drobností. V očích policie o zloděje, kteří ve tři ráno prodávají mobil, nejde. Policie říká, nemáme žádný důkaz, usvědčit někoho je těžké, vzdych. Další příklady toho, co policie nemůže, doplní si čtenář sám. Ale je pravda, že nemáme žádnou pořádnou policii. Neví a nevidí, co ostatní ano. Ale má nadání vysvětlovat a zdůvodňovat. Jsou špatné zákony, nejsou počítače, do kanceláře táhne, lidi moc kradou, občané jsou nedbalí a měli by dostat pokutu. Přesto policie chystá různá zlepšení, která, až se domyslí, asi tak za dva roky, se odloží. V čele ministerstva vnitra pobývá mistr těchto kouzel. Staví se do čela divadelních představení, která nemají smysl policejní, nýbrž zábavný. Jednou hraje hrr na prostitutky, příště hrr na Vietnamce, jindy hrr na řidiče. Ty hry mají jediný cíl: jsme podaření tajtrlíci, říkají pobavenému lidu. Policii bychom nadávat neměli. Představuje totéž, co i naše širší vlast: ideologii nečinnosti vyjádřitelnou hezkým heslem: Nejde to! Důvody si každý rád vyslechne, všichni je rádi vymýšlíme. A když to nejde, zakládají se komise a výbory, tlačí se na legislativu a kombinuje se, že v pozadí je Klaus, Zeman, Špidla, jak libo. "Nejde to" platí dál, ale mnoho lidí získá pěkná místa u státu, kde se zkoumá, aby to i v budoucnosti nikam nešlo. S energií, kterou věnujeme na vymýšlení důvodů, proč to všechno nejde, dala by se otočit planeta. "Nejde to" je důvod ke štěstí. Nic nedělej a nadávej. Tak ozdobíš naši vlast. Snem policie je dávat pokuty za chybějící žárovky a klíč na svíčky. To je náš rozměr zločinu. Ostatní nejde. Ale co když policie musí být slepá? Jinak by byl ve vězení celý národ Čechů.

Unie a zvěř
13.11.2003    Mladá fronta DNES    str. 09    Názory
    KAREL STEIGERWALD        
Krávy z Bublavy narušily státní hranice. Vlezly do Německa a Němci je zahnali zase zpět. Tato zpráva má v souvislosti s naším vstupem do EU cenu zlata pro každého. Co znamená? Pro euronadšence, že do EU už chtějí i krávy. Nemohou se dočkat. Pro euroskeptika pravý opak, že do EU už chtějí jen krávy. A krávy že tam nikdo nechce. Může to také znamenat, že se kravám v EU nelíbilo. EU-pozitivista řekne: Vida, krávy v EU byly a nerozpustily se tam jako v hrnku čaje. Tak co se bojíte o českou zemi, která je značně větší než kráva. Možná, že některé ty krávy byly voli. Z toho mohou nacionalisté udělat závěr, že Němci tradiční české voly už nechtějí, nebo, což je horší, že se český vůl zhoršil a není už v Německu dost dobrý. Takový výklad by mohl poškodit proces vzájemného pochopení. Ale spolupráce českých a německých honáků při nahánění uprchlých krav naopak ukazuje, že proces spolupráce překročil hranice sebevědomě. Češi a Němci se spojili a krávy musely mazat! Pochod krav se dá vnímat opačně: ne že jdou do Německa, ale že jdou z Čech. Rozumějte, už ani krávy tu s námi žít nechtějí... Utekly by kamkoliv. Buďme však rádi, že to byly krávy. Přes hranice mohla přejít jiná zvířata. Krysy. Hadi. Vosy a sršni. Těch možných výkladů. Ale nejzajímavější je hovnivál. Hrbí se, lopotí, koulí do Evropské unie svou kuličku, náš evropský příspěvek. Zvedá nosík, čichá, v EU to pěkně páchne, pomyslí si. Nebo vepři. Ze všech stran se rochní přes hraniční hvozdy. Hurá na evropské bukvice. Pozorovat politiku a mezinárodní vztahy očima zvěře není špatné. Zvěř lépe cítí a není tak nabubřelá jako lidé. Potíž je jen v tom, že vám neřekne, co si myslí. Bučí, žere, mlčí. Tak nám nezbývá než kombinovat. Krávy byly v EU a co tam asi zažily...

Zlodějů je víc než těch, kdo nekradou
12.11.2003    Mladá fronta DNES    str. 08    Názory
    KAREL STEIGERWALD        
Málokdo v ČR zná někoho, komu ještě neukradli auto. Většina z nás také už zažila, co se děje pak. Nic. Když se okradený vzpamatuje, jde na policii. Tam plyne čas tak pomalu, jak pomalu policista klepe do starého stroje protokol, který pak založí. Dál už se nestane nikdy nic. Ani na místo krádeže většinou policista nepřijde. Co by tam viděl? Aut se ročně ukradne dvacet pět tisíc. To by se policie naběhala. Pro okradeného je krádež auta velkou událostí - přišel o značný majetek. Pro policii je to jen vzdech, jen jedno nic v haldách protokolů. Co byste chtěli, řekne policista, máme toho moc. Rozum zůstává stát: za deset let čtvrt milionu aut. Je u nás tolik zlodějů, nebo jsou tak produktivní? Je u nás víc zlodějů, nebo občanů? A kde jsou ta kradená auta? Kde by byla. Všude. Nikdo je nehledá. Přihlásit je s novými doklady a číslem je snadné. Ještě snadnější je prodej částí do všelijakých podezřelých dílen. Z krádeží aut vybujel nový průmysl. Jak mu čelí policie? Nijak. Připravila chytáky na profesionály, pasti, léčky, vějičky, na které se zloději nalepí? Stopovala gangy, rozplétala souvislosti? Ministr Gross má rád masové policejní akce a slávu v tisku. Ale pohleď libovolným směrem na policii, uvidíš formalismus, apatii, liknavost, nezájem. Ministr vnitra přesto patří k nejpopulárnějším politikům. Asi ho chválí voliči velkozloději - tak neschopný šéf se jim musí líbit. Na straně jedné policejní nemehla, na straně druhé inteligence zločinu. Brr. Policie se však umí bránit. Lidé prý auta špatně hlídají a krádeže hlásí pozdě. Už za dvě hodiny je ukradené auto na hranici. Ale právě tam je mají odhalit. Co jiného má být lépe chráněno než hranice? Auto je velký předmět, má spoustu čísel, znaků, dokladů, pohybuje se převážně na veřejnosti. Krást auta by mělo být obtížné. Legalizovat kradená ještě obtížnější. Nalézt je naopak snadné. Musel by to však někdo chtít. Možná by nejpopulárnějšího ministra měl vystřídat někdo naprosto nepopulární - kdo by dokázal majetek občanů skutečně ochraňovat. Gross je typický ministr herec: baví publikum kouzly, organizuje sympatie a pletky ve své partě. O čí přízeň se vlastně uchází? Zlodějů aut, nebo voličů, kteří nekradou?

Přitvrdit? Ano
11.11.2003    Mladá fronta DNES    str. 08    Názory
    KAREL STEIGERWALD        
Vláda chce přísněji trestat zločince

Cena lidského života, například, není v českém zločinu velká. Někoho zabít nečiní ničemům žádné potíže. Nemělo by být problémem vyměřit jim stejně lehce vysoké tresty. Příliš často se setkáváme s brutalitou a mimořádnou odpudivostí vrahů. Jejich tresty jsou také odpudivé - divnou mírností a shovívavostí. Mezi člověkem, který zabije z jakéhosi čapkovského neštěstí, a krutým ničemou vraždícím z vášně nebývá rozdíl. Tresty je srovnávají do jedné řady. Chystá se novela trestního zákona. Hesla "přitvrdit" se drží. Zvyšuje sazby za vraždu. Zavádí nové trestné činy. Obecně tlačí sazby za zločin nahoru. Možná zas otevře častou debatu - odstraňuje tvrdší represe zločin a zločince? Je to debata klamná - trest není prevence, trest je odplata a ochrana a podílí se na vytváření obecného pocitu spravedlnosti. Nejnovější případ: ve dvaceti ubil matku, ve třiceti už je na svobodě a letos v srpnu ubil na Chomutovsku bytnou. V sobotu ho chytili. To pocit spravedlnosti nezvyšuje. Zato se zvyšuje neurčité přesvědčení - i vrah je chudák a zasluhuje milosrdenství či shovívavosti. Vrah však chudák není. Zasluhuje dostatečně dlouhé vězení - pokud možno skoro nekonečné. Zejména každý kruťas s vymřelou lidskostí. Ti zavraždění by se na tomto snadno shodli. Návrh novely obsahuje i tendence méně povzbudivé: vytváří nové druhy zločinnosti. Rozmělňuje seznam zločinů do malých a zbytečných podrobností. Člověk v tom větří činorodost byrokratů, kteří rádi kombinují, třídí, odbočují atd. Například nový zločin padělání uměleckých děl (co je a není umělecké dílo, že?) se doposud snadno trestal jako obecnější zločin podvodu. Stejně tak nový zločin, který novela přináší - usmrcení lékaře při výkonu povolání, podivně nabádá: usmrť lékaře až po výkonu! Nebude nakonec z novely místo praktického a účelného nástroje spravedlnosti jen další bič byrokracie v džungli podivných paragrafů a nový nástroj udržující laxnost orgánů činných při výkonu spravedlnosti a bezpečí občanů? To je přece naše největší trápení (větší než díry v zákonech): ochablá spravedlnost v moři lejster, která při každé komplikovanější příležitosti farizejsky odkazuje - na prý neexistující legislativu. Legislativy už teď máme až moc. O to méně máme bezpečí.

Česká televize opět na rozcestí
8.11.2003    Mladá fronta DNES    str. 06    Názory
    KAREL STEIGERWALD        
Od dob Iva Mathé jsme nezažili ředitele s tak konzistentním názorem, jaký dnes představuje Jiří Janeček. 
	Poznali jsme děti v roli ředitelů, naivní či blouznivé tvory, mazané šíbry či duté nádoby, které tou nešťastnou lodí na Kavkách zmítaly, ale od nichž se nedalo očekávat vůbec nic. ČT za to hodně zaplatila. Její pověst je stále horší, na programovou skladbu se lepí stále mastnější šrámy, hospodaření se povážlivě kýve. Oslabuje se i její, abstraktně řečeno, nezávislost, což je v českých poměrech pojem, který si ti venku představují jako regulování a ti v televizi naopak jako čistou svévoli kořistníků či bláznů. Vyznavači veřejnoprávní služby by se měli bouřit. ČT ji plní chabě. 
	Janeček je po dlouhé době první ředitel, který o těchto tématech zkusil promluvit na poměry dosti ostře a jasně. Je to však ostrost a jasnost dosti nejasná. Jeho „termití“ redaktor z ČT právě odešel. Asi neměl pocit bezpečí - byla jeho reportáž příčinou, že poslanci odmítají zvýšit poplatky a cítil se v ČT jako škodlivina? Věděla Janečkova ČT, že víc než poplatků má si cenit pocitu svobody a bezpečí redaktorů? Sám Janečkův osud je paradoxní. Před třemi lety byl revolucionářem, dnes v roli ředitele revoluci kritizuje. Asi už ví, že jeho problém v ČT je neřešitelný: prosadit svobodný prostor pro práci a současně smést ten divný televizní lid, který si pod svobodou představuje netoleranci, lenost, neprofesionalitu, kamarádíčkování, mizerii myšlení i fantazie. 
	Kdo dnes v ČT sáhne na zaběhlé poměry, bude z omezování svobody agresivně obviněn. Kdo na nic nesáhne, bude přihlížet rozmachu marasmu. 
	Janeček se pustil do boje s parlamentem. Nepovolili jste větší poplatky, tak vám předvedu mizerný program. Tato strategie jej může stát krk. Restrikce, které v programu dělá, bude každý snadno kritizovat a Janeček je bude obtížně hájit. Škrtl jsi toto, měl jsi škrtnout tamto. Taková bude debata. Možná měl otevřít jinou ofenzivu - za málo peněz skvělou muziku. Pak by mu třebas i parlament přidal. 
	Každopádně se ČT začala konečně nějak hýbat. Jaký to je pohyb, teprve uvidíme.

Na kandelábr
7.11.2003    Mladá fronta DNES    str. 08    Názory
    KAREL STEIGERWALD        
Proděkan se chybám nediví. Budou zas

Proděkan Právnické fakulty UK Jiří Hřebejk v rozhovoru řekl, že chybné otázky v přijímacích testech má fakulta už od počátku devadesátých let. Smůla je, že poslední dva roky se otázky zveřejňují, takže tomu bohužel každý rozumí. O dva řádky později řekl, že ty otázky byly v pořádku, že si fakulta jen špatně označila odpovědi. O chybách prohlásil jako zkušený defétista, že stát se může naprosto cokoli. Závěrem vzkřikl: A co máme dělat? To chcete, abychom se oběsili na prvním kandelábru? Právnická fakulta na prvním kandelábru by připomínala slavné Švejkovy vojáky bez disciplíny na Karlově náměstí. Ale právnická fakulta asi na kandelábr nepoleze. Proděkanův rozbor potupné fakultní hanby připomíná slavnou duši slovanského úřednictva, jejímž nejaktivnějším prvkem je defétistický nářek: nic nejde, nic nefunguje, tak to bylo, tak to bude, všude špína a v chodbě za okýnkem otravují žadatelé! Problémem Právnické fakulty UK asi není jen zvorané přijímací řízení, nýbrž cosi, jak říká Václav Havel, niterně bytostnějšího: bordel v duších minimálně její proděkanské části. Poškozené nezjišťujeme, nejsou lidi, hodiny tikají a kvůli vám se neoběsím! Češi přišli do Čech z ruských rovin. To už tehdy si vzali do pytle, nad čím o tisíc let později Gogol vyl jako vlk? Měli jsme tam zůstat. Mohlo tu dnes místo nás být obyvatelstvo, jehož proděkan by uceleným a jasným jazykem učence racionálně řekl: Chyby jsme odstranili, pachatele nakopli, nikdy se to nebude opakovat a veřejnost má právo všechno vědět, však žijeme z jejích peněz. Ale jsme tu my. Určitě se z toho neoběsíme na kandelábru. I když - nápad je to dobrý.

Prezervativné
6.11.2003    Mladá fronta DNES    str. 09    Názory
    KAREL STEIGERWALD        
Fejeton

Kdo se zajímá o politiku vládní koalice, tomu život nabízí pěkné téma: aféru s prezervativy. Jejich prodej stát podle vyhlášky ministryně zdravotnictví licencuje, protože chce zajistit bezpečnost občanů. Prodejci musí mít vysokou nebo střední školu, k tomu speciální osvědčení a musí být proškoleni výrobcem (asi jako ve filmu Nuda v Brně, kde kondomy navlékají rozrušení pubescenti cvičně na rohlík). Sexuologové se rozčilují - zbytečně. ČSSD slíbila před volbami, že se o lidi postará a vezme na sebe jejich starosti. To také dělá. Nyní bere vláda do svých rukou i lidské slasti. Péče o kondomy je jen nesmělý začátek. Pod státní dohled postupně přejde i všechno to další, co s kondomy souvisí a co zatím lidé dělají bez dohledu odborně proškolených znalců. Každému setkání lidské dvojice a kondomu bude přítomen specialista, který poradí, pomůže a zkontroluje, zda událost, které je svědkem, těm dvěma s kondomem neuškodí. Zde se právě projevuje politika vládní koalice v plné kráse: pomoci lidem! Politolog může v celé věci vysledovat zřetelný šev mezi politikou ČSSD a oběma maličkými partnery. Zatímco socialisté jednají pod jasným heslem: kondomy z rukou odborníka přímo do každé postele, lidovci jsou zdrženlivější. Říkají: K čemu kondomy? Stačí třikrát a dost! Unie svobody, jediná autentická pravice, stojí i za autentickým sexem. V programu mají: Autenticky! Kondomy vyhoďte z okna. O tom, že kondom je přec jenom jakási brzda a regulace a dráp státu ve svobodné sexuální soutěži, uvažují i v ODS. Vláda jde však cestou socialistické péče. Důležitou součástí socialistické politiky je nejen přísná kontrola za účasti odborníků, ale také idea spontánního neprosazování zákonů a vyhlášek. Tato idea vychází ze správného předpokladu, že zákony a vyhlášky jsou sice moudré a užitečné, ale současně také zcela pitomé. Jejich platnost se samovolně upravuje tak, že si jich nikdo nevšímá a každý je ignoruje. Tím se teorie zákonodárců a vládního úřednictva plodně (s opatrným kondomem na vládních myšlenkách) snoubí se zeleným životem. Na jedné straně jsme zaplavováni stovkami blahodárných a správných zákonů a vyhlášek, na straně druhé tyto pitomosti nepokrytě ignorujeme. V této ideji je právě síla vlády. Až s nařízenou regulací prodeje kondomů zakáže vláda také jejich prodej, současně zabezpečí příděl prezervativů do každé rodiny a Škromach začne vyplácet sociální dávku kondomné či prezervativné, dojde vláda dokonalosti. Všechny ty protimluvy budou platit současně, jeden přes druhý. A též neplatit.

Přijímací komedie
5.11.2003    Mladá fronta DNES    str. 08    Názory
    KAREL STEIGERWALD        
Vzdělání je zboží, které se přiděluje

Je to pozoruhodný paradox: uchazeči o vysokoškolské vzdělání strkají hlavu do mlýnice protichůdných názorů nějakých expertů. Věří se, že přijímací zkoušky jsou objektivním měřidlem schopností uchazečů. Ale nejsou. Rektor Karlovy univerzity Wilhelm říká: otázky z přijímacích testů jsme zaslali čtyřem nezávislým expertům. Tam, kde se odborníci v určení správných odpovědí rozešli s názorem fakulty, bylo bodové hodnocení uchazečů přehodnoceno. Nikoliv tedy objektivní měření, nýbrž spor. Pražskou právnickou fakultu to může utrápit - její znehodnocené přijímací řízení rozválo všechny iluze o objektivitě a spravedlnosti. Kdo říká "ani talent nazmar", může plakat. Problém je složitější a nevězí jen v pokažených testech na jedné fakultě. Vězí v tom, že vzdělání je zboží, které stát přiděluje jednotlivým zájemcům podle metod, jež si školy vyberou a nějak zdůvodní. To vzdělání platí občané v daních - všichni stejně. Ne každý však má ke vzdělání přístup. Představme si přijímací řízení v první třídě: některé děti nebudou přijaty. Na školy však budou platit všichni rodiče. Dav hrnoucí se ke vzdělání reguluje - řekněme to zřetelně - náhoda, které se říká exaktní zkouška, přijímací řízení, body, procenta, známky, testy, případně protekce a úplatek. Vyzkoumal už někdo, jak úspěšní v povolání byli špatní a dobří žáci? Vyzkoumal někdo, jak se v životě a profesi uplatnili nepřijatí a přijatí? Jsou vítězové testů vítězi i v životě? A zkusil už někdo dát tytéž testy pedagogům? Byli by přijati na své vlastní školy? Panoptikální maléry, které plodí Právnická fakulta UK, tato bosá kobyla českého práva, otvírají otázky rozsáhlejší než chaos kolem přijímacích testů. Kolik talentů neprojde sítem? Je přídělový systém přístupu ke vzdělání dobrý? Je spravedlivý? Prospívá originálním duchům, nebo preferuje snaživce? Je dosti svobodný? Na tyto otázky rektorova odpověď o čtyřech nezávislých expertech nestačí.

Zločin v rukou státu
1.11.2003    Mladá fronta DNES    str. 06    Názory
    KAREL STEIGERWALD        
Glosa

Socialistický poslanec v problematice vězeňských bachařů zběhlý, bývalý komunistický dozorce vězňů Ibl, navrhuje zavést placenou udavačskou službu mezi vězni. Není sám. Ministr vnitra by rád nasadil agenty-provokatéry mezi občany dosud nezavřené, aby je ponoukali ke zločinům. Ale ani ten ministr není osamělý. Takové názory se objevují pravidelně - a přilétají ze všech koutů státního systému. Je to divné - stát v boji proti zločinu se chce tomu zločinu připodobnit. Dokonalosti v tom nabylo carské Rusko. V boji proti zločinu socialismu a komunismu hlavní roli zločinců hráli agenti státu. Ve zvláštním zauzlení sami házeli bomby na cara. Pikantnost toho může vychutnat i sám český Ibl.

Zuby, nehty, Rath
31.10.2003    Mladá fronta DNES    str. 08    Názory
    KAREL STEIGERWALD        
Glosa

Tak se u nás držívají lidé úřadu, a funkce: zuby, nehty. I drápy zatnou do čalounění - a nepustí. Dr. Rath před deseti lety lhal a falšoval údaje. Dnes nemůže rozklíčovat, proč to dělal. Proč? Chtěl důležitý doklad a dostal jej. Dnes z toho má problém, cítí asi, že pro prezidenta lékařů uvádění nepravdivých údajů není dobrá rekomandace. Rath by tím prezidentem byl rád nadále. Asi je to pěkné místo. A tak se dožijeme kličkování a slovíčkaření. Ohroženou židli je třeba zahalit do mlhy slov a slov. Čím víc Rath všechno splete v cudném kouři protimluvů, tím méně se židle pod ním bude chvět. Ve starém světě řekl by dr. Rath: Lhal jsem, tož se pánové s hanbou poroučím. Kde však je starý svět?

Rozhořčené tance pokroku
30.10.2003    Mladá fronta DNES    str. 09    Názory
    KAREL STEIGERWALD        
Pomůže přímý přenos ze soudní síně sprav edlnosti? 

Ne 

Už zase námi otřásají události, které jsou sice věcně bezvýznamné, zato však výmluvné: přímý přenos ze soudní síně a termiti ve sněmovně. Říci o poslancích, že jsou termiti, je z hlediska pořádných urážek chabé. Je to dokonce roztomile vtipné - na ČT až nebývale. Že se termiti vztekají, je komické. Ale leze z toho také něco velmi nepříjemného. Odpudivá česká pachuť - páni nahoře jsou záporní, my dole dobří. Říci o určitém politikovi, že je termit, hovado, osel, budiž. Může tomu tak i být. Ale říci to o všech není nic než nářek služebných duchů. ČT se sice pošklebuje poslancům, ale také posiluje sílu sluhů. Vlastně říká: Zrušte stát, rozdělte to území do okolí, když si sami hrajete na pány, je to strašné. V čele blbci, vy jste blbci, my jsme blbci. A já, lid, jsem za to ČT vděčen. Myslím si: To jim to pánům panečku natřeli a teď se jim ti termiti pomstí! Ve skutečnosti by měli termiti ty lidi z ČT rozprášit - za to, že šíří za veřejné peníze to české všeobecně kyselé: Nahoře jsou lumpové. Pěkně to napsal Jan Grossman: Český lokaj stojí u cesty s čepicí v ruce a klaní se pánovi v kočáře. Kočár přefrčí, chasník zvedne hroz ivě a opatrně sukovici. Termiti ty kyselé ksichty v ČT nerozpráší. Sami se snaživě zesměšní, aby dokázali, že by si zasloužili i horší výrazy než jen ty pilné mravence. S přímým přenosem od soudu se to má ještě hůř. Naše domácí vnímání práva a spravedlnosti je slaboučké. Dodnes máme často pocit, že soud se rád ohne - jak pán zamručí. Nebo jak zamručí lid. Srbův případ je příležitost, aby spravedlnost před kamerami vykročila o kus - zpět. Srba je odpudivý typ, nikdo se jej nezastane, čert ho vezmi, zkusit se na něm dá ledacos. Soud před zraky národa - jak tomu rozumět? No přece po našem: odsoudit darebáka je víc než nějaká jen spravedlnost. Tato devíza u nás často platila, na ceně neztratila ani dnes. Veřejnost už teď říká: ať všichni vidí, co je Srba za darebáka. Pro výstrahu! My vždy máme nad zákonem a nad spravedlností vyšší kvalitu - co je "správné". Kdysi policie sebrala odpudivého poslance Sládka v den volby prezidenta, ačkoliv ho mohla sebrat kdykoliv jindy. Nikdo nepípl - Sládkova odpudivost platila víc než zjevné zneužití policie. Proces před televizní kamerou je mocný útok na spravedlnost a na svobodu. V kabátci "správného rozhořčení" nad zloduchem plíží se k nám zpět, co jsme tolikrát už zažili: lidé se drží za ruce a tančí tance pokroku a mravnosti proti tmě a zlu. Srba má právo na rovnost lidí před zákonem - to mu nelze vzít, padouch nepadouch. Obé se doplňuje: termiti a lidoví Srbovi soudci. Opakujme: Termití svět vytváří slouhovské přesvědčení, že vše je svinstvo a nic než svinstvo. Zato předhozeného darebáka lid rád popadne a rozcupuje. Zákon a svoboda jsou však jinde.

Beneš, Havel, stát
24.10.2003    Mladá fronta DNES    str. 08    Názory
    KAREL STEIGERWALD        
Bude parlament rozhodovat s elegancí?

Před sněmovnou leží dva zákony. Má mít exprezident nějakou zvláštní státní rentu? A pokud ano, jakou? Má zvláštní zákon sdělit světu, že prezident Beneš se zasloužil o stát? Obě otázky jsou bezvýznamné, na život lidí nemají žádný vliv, na světě nic nezmění, těšit nás mohou jen symbolickou vahou. Ale odpovědi na ně řeknou hodně - jaká je republika, co ctí, čeho si cení, co považuje za velké, co za malé. Malé je hádat se o velikost exprezidentovy kanceláře či o částku, kterou mu sněmovna přiřkne. Velké je ctít postavu exprezidentů a vidět v nich prolongovaný úřad hlavy státu jaksi setrvale. Velké je přiřknout jim státní rentu - na provoz exprezidentství. Na její velikosti nezáleží - stačí, když nebude urážlivě nízká. Na čem záleží, je elegance a šarm, s nímž bude udělena. Lesk té elegance padne na nás na všechny. Malé je tvrzení komunistů, když lidé mají hluboko do kapsy, nedávejte mu nic! Žádnou velikostí prezidentské renty se obsah žádné naší kapsy nezmění. Ale komunisti musí být k exprezidentovi malí - vždyť jim vzal komunismus. Nekomunisti by měli mít elegantnější postoj: exprezident byl v čele svobodného státu. A to je hodně. Protože exprezidenty měl český (československý) demokratický stát jen tři. TGM, Beneše a Havla. Velké je říci: Beneš se zasloužil o stát. Malé je: přivodil Mnichov a komunisty. Velké je: Beneš byl v čele demokratické republiky. Toho žádná okolní země nedosáhla. První republika byla hvězdnou vteřinou českého obyvatelstva. A to je velké. Oba zákony zpracuje parlament buď jako velké, nebo jako malé. Uvidíme, jaký máme parlament. Poslanců, či hokynářů?

Právníkova kobyla
23.10.2003    Mladá fronta DNES    str. 08    Názory
    KAREL STEIGERWALD        
Bažit po vzdělání - souboj s iracionalitou

Právnické školství, jako nějaká právníkova bosá kobyla, dělá čest svému poslání: produkuje právní zmetky a chaos. Jednou se načerno prodávají testy k přijímačkám, jindy stojí v čele fakulty lustrát, který myslí, že pro něj lustrační zákon neplatí. Poslední případ: pražská fakulta udělala chyby v přijímacím řízení a musela přijmout o dvě stě padesát studentů víc. Protože na ně nemá prostředky, bude je muset - formou neúspěchu u zkoušek - vyhodit. Když je nevyhodí, řekne se: Tak k čemu jsou ty kvóty přijatých? Stálo by za pozornost: budou vyhozeni titíž, které musela fakulta přijmout kvůli chybám, nebo jiní - ti přijatí řádně? Fakulta by si měla ty dodatečné ke zkouškám označkovat. Pokud vyhodí ty řádně přijaté, své přijímací procedury opět diskvalifikuje. Stádo dvou set padesáti studentů se tak promění v kořist - a pedagogové v predátory. Právo na právo, na rovnost před zákonem a zkoušejícím se tak zas promění v komedii. Každého přijatého dodatečně predátoři nezadáví, jistě padne i mnohý řádně přijatý. Celá tato fraška má dvojí smysl: vykresluje, jak to s právem, zákony, vyhláškami a s úctou k celému tomu právnímu aparátu u nás je. A zadruhé: bažit po vzdělání je v ČR hlavně souboj s iracionalitou, nahodilými jevy, libovůlí poměrů. Někteří studenti vystudují díky formálním nahodilostem, které je na školu pustily. Jiní ze stejných důvodů nevystudují. Cynik namítne: Celý život je takový! Náhoda, šup nahoru, šup dolů. Ano, ale proč tyto nahodilosti má zvětšovat právě právnická fakulta, ústav spravedlnosti a rovných podmínek? Asi aby učil studenty většímu moudru, než je právo - že život se s nikým nemaže.

My jsme staré časy
22.10.2003    Mladá fronta DNES    str. 08    Názory
    KAREL STEIGERWALD        
Osvobození političtí vězni sesazují

Sdružení osvobozených politických vězňů sesadilo předsedu za vstřícný postoj k sudetským Němcům. Sdružení chce mít k sudetským Němcům postoj tvrdý, nebo alespoň tvrdší. Podobné radikální proudy se objevují i v sudetoněmeckých spolcích. Sečteno - oni i my jsme náhle o padesát let zpátky. Svaz bojovníků za svobodu, jehož je sdružení členem, zastavil postiženému funkce. Svaz má v zemi, kde svoboda je, problematické místo. Je to svaz vzpomínek na hrdinství, na čas bojů? Svaz bojující dnes proti dávným dějům? Měnící tak sám sebe v historickou expozici? Nebo je to naopak sdružení živé, které umí vnímat současná nebezpečí ohrožující svobodu? Požadavek být tvrdý k sudetským Němcům je starý padesát let, a kdo nechce, aby se mu svět měnil pod rukama, musí se ho držet. Žije však tehdy, kdy se nosilo - být tvrdý - Češi k Němcům, předtím Němci k Čechům. To mají být tvrdí i potomci tvrdých? Může se lehce stát, že jejich i naši radikálové, šermující tehdejšími zbraněmi, uváznou kdesi v zapomnění. Evropský život půjde jinudy než "radikálové" s tvrdými zásadami. Nebo, nedej bůh, půjde s nimi - cestou tvrdosti a "nemilosrdného" vymáhání a napravování domnělých či pravých nároků, zásad a starých práv a křivd? Není obtížné představit si, co ty dvě cesty znamenají. Jedna mír, soužití, klid, druhá napětí, hněv a válku. Každá válka této planety vždy začala jako náprava staré křivdy. "Tvrdý postoj" osvobozených vězňů tak daleko do budoucnosti nemíří. Míří zpět. Říká jediné: My jsme ty staré časy a nebudeme se už měnit.

Vyšetřujeme! Stůj
21.10.2003    Mladá fronta DNES    str. 08    Názory
    KAREL STEIGERWALD        
Pánem policie není Gross, ale veřejnost

Nedávno ministr vnitra předvedl propagandistické manévry. Protože je mnoho havárií, přišlápl vší silou řidiče automobilů. Pak veškerá policejní síla zalehla prostitutky. Všichni jsme proti autohaváriím a nikdo se nezastane prostitutek - to jsou pro ministra bažícího po popularitě vhodné terény. Manévry skončily, stisk pominul, nastaly nešťastné všední dny. U Černošic našli na kolejích bombu. Policie všedního dne se pustila do vyšetřování. Pro veřejnost to znamená nekonečné fronty automobilů, žádné informace ani hodiny po nálezu, žádná regulace dopravy a organizování objížděk. Policie vyšetřuje, jako by na planetě žila sama. Fronty aut jsou jí lhostejné, komplikací způsobených občanům si nevšímá - vždyť vyšetřuje. Některé řidičky vyslaly své manžely hlídat trať - je bezpečná ? - a pak kličkovaly mezi závorami - asi zbytečně spuštěnými - i před zraky netečných policistů. Zákonů dbalí řidiči a řidičky - před zraky policie - čekali dál celé hodiny. To je nácvik váhy zákony. Pokud Grossovy manévry nějakou oblibu policii přinesly, u Černošic ji vítr zas odvál. Policie neví, že pracuje mezi občany, že jim slouží, že je jimi placena a že občan - je její vrchní pán. Všimněte si každé autonehody - silnice zablokovaná na desítky kilometrů a hodin, u havárie poklid, blikání policejních světel, zdlouhavé "úřadování" bez ohledu na tisíce stojících řidičů. Důvod? Vyšetřujeme! Páni jsme my - vy bouráte, tak čekejte! Policie možná ani neví, o čem píšu. Nikdo jí asi ještě neřekl, co to je veřejnost a jak jí má sloužit. Jak s ní má, řečeno módně, komunikovat. Za slova "dýchni, zaplať, zastav" se dostává jen s obtížemi. Ani pět hodin po nálezu bomby policie nevyznačí objížďku. Ani neví, že to má udělat. Házíte bomby, čekejte! Místo denní tvrdé práce nabízí Gross kampaně. Hurá na auťáky! Hrr do nevěstinců! A aroganci. Zadrátovat, zakázat! Stůj! Zde pracuje policie! Ale policejní služba je něco jiného. Jejím nejbližším není ministr Gross, ale občanská veřejnost. Její blaho má mít na starosti. Bomba, havárie, požár? Co uděláme pro svou veřejnost? Jak jí posloužíme? To je otázka, kterou si policie neklade. Asi ji na to nikdo neškolí. Gross ji školí takto: koho přepadneme příště ? Policie - služba veřejnosti, na to si ještě počkáme.

Staré bělidlo do rukou státu
18.10.2003    Mladá fronta DNES    str. 06    Názory
    KAREL STEIGERWALD        
Ministr Dostál chce zestátnit Babiččino údolí, patrně i s těmi dvěma psy. Důvodem je, že vyvlastněná nemovitost vystupuje ve vyprávění spisovatelky Němcové, a stala se tak kulturní památkou. 
	Současný vlastník budov, jmenuje se (příznačně pro kapitalistu) Wolf (Vlk), ji nechává chátrat. Dostál chce, aby se památky ujal stát, všechno tam opravil a prolongoval život tohoto skanzenu na další desetiletí. Krásná písemnost spisovatelky Němcové na „kulturní památku“ Babiččino údolí jaksi nepasuje - v Babičce vystupuje vymyšlená, literární, vysněná, jak chcete, krajina a literární postavy. Ochránci kultury udělali, co se často děje: podle literatury vytvořili dodatečně jakousi novou realitu. Zde chodila Viktorka, zde černý myslivec, zde je Staré bělidlo a Prošek s pikslou! Celé dohromady je to turistický nesmysl, s literaturou to má tolik společného, co Franz Kafka na tričku turisty. Ale protože stát je svého druhu taky umělá věc, hodlá se o údolí starat vypadá to jako péče o literaturu a ministr se může tvářit jako otec umění. 
	Ve skutečnosti na sebe chystá past. Zdevastovaná je naše země dost a všude. Všude také působil nějaký román, báseň, symfonie, šlápota umělce, stopa kultury. Má to ministr všechno vykoupit? Co bylo hospod, kde pil Hašek, a chátrají! Pozor, celá zem je „kulturní památka“ neméně zajímavá jako Babiččino údolí. Bylo by to divné - minulý stát zemi zdevastoval, památka nepamátka, dnes máme věřit Dostálovi, že bude lepší hospodář než podnikatel Wolf, který nechal zpustnout Babiččino údolí. Škvoreckého Zbabělci se odehrávají v Náchodě - vykupte to město! Když jsme byli dětmi, vozili nás do Babiččina údolí houfně - nikdo nečetl Němcovou, ale ani dětskému srdci neušlo, že celé to bělidlo je naaranžovaná umělotina. Zato mu, také díky té komedii v údolí, ušlo, že Němcová je spisovatelka. A to velká. Babička je literární dílo, s postavami, ději a tak dál... sbírat jejich obydlí, vystavovat jejich předměty, to je jako ukazovat boty čertů z Dalskabátů. O podobné cetky neměl by se ministr kultury starat - nebo začne jednou financovat i Muzeum Járy Cimrmana. Po spisovatelích má zůstat dílo, kabát, postel, nedokouřený doutník a židli vezmi čert. Chce-li Dostál vykoupit kus Národního divadla, který kdysi Federální shromáždění neuváženě darovalo církevnímu řádu, je to věc rozumná a chvályhodná. Na nákup lžiúdolí neměl by mu dát nikdo ani korunu. Podporu potřebuje živé písemnictví, když už, ne muzeum literárních fikcí. 
	Ale jedno Dostál objevil: šikovnou záminku, jak se hrabat v soukromém majetku. A to se u nás vidí raději než celá literatura.

Tři naše problémy
17.10.2003    Mladá fronta DNES    str. 08    Názory
    KAREL STEIGERWALD        
Prezidentův projev byl věcný a jasný

Rozhodně nemáme prezidenty, kteří jsou v hladké shodě s vládou. Havel měl s vládami ustavičné rozmíšky, Klausovo funkční období nedopadne jinak. Jeho včerejší první projev před sněmovnou vládu ostře, byť nepřímo kritizoval hned ve třech nejen pro Špidlu zásadních oblastech. Upozornil na schodek státního rozpočtu, který je nejvyšší v dějinách republiky, a kritizoval malátný průběh reformy veřejných financí. Varoval před nárůstem moci státu na úkor občanských svobod. Evropskou ústavu považuje za kvalitativní změnu EU, kterou musí zhodnotit referendum. To jsou tři pilíře Špidlovy vlády, ale také tři jeho největší slabiny. Špidla jde cestou silného "sociálního" státu s masivním přerozdělováním a cestou státu "asistenčního", který občanům okrajuje svobody a za odměnu jim přidává víc dozoru. Zato vstup do EU vidí neproblematicky huráblahodárně. Prezident zvedá prst a říká: Toto jsou tři velké problémy. Všichni je známe, ale málokdo má pocit, že vláda na ně kompetentně odpovídá. Pozornějšího posluchače napadne, že to nebyla řeč jen proti Špidlově vládě. Byla to řeč o republice. Jsou to její tři velké problémy. Špidla je má za krkem, protože právě vládne. Jejich obtížná řešení by tísnila každou vládu. Zvláštnost dnešního poněkud starobylého Špidlova kabinetu je, že musí při své slabosti rozhodovat otázky, které určí směr vývoje České republiky na mnoho let. Před časem se říkalo, že velká témata v české politice skončila. Není to pravda. Nová velká témata přicházejí. Prezident očekává, že je česká politika bude řešit velkoryse, ne pro jeden rok, nýbrž nejméně pro desetiletí. Nebude. Síla české politiky je v její malosti. Debata o prezidentově projevu nebude o oněch třech tématech, nýbrž o prezidentovi samém. Bude-li ovšem jaká.

Slitování pro Hoffmanna
14.10.2003    Mladá fronta DNES    str. 08    Názory
    KAREL STEIGERWALD        
Vrchní soud poslal s definitivní platností komunistu Hoffmanna na šest let do vězení za zradu vlasti během ruské okupace. Je to novinka. Doposud vysokým komunistům u soudu vše procházelo lehce - jako v řádném Kocourkově. Mají teď příležitost spustit pokřik o politickém procesu a pana Hoffmanna mohou vydávat za svého mučedníka. Jde však spíše o mouřenína - půjde na těch šest let za ty ostatní, kteří před soudem proklouzli nebo už nejsou mezi námi. On sám může mít oprávněně hořký pocit - proč právě já, když desítky (stovky) dalších nikoliv? K vysvětlení může použít některé pasáže z marxistického katechismu, který pro historický škleb a paradox měl vždy velký smysl. Rozhlas vypínal a Rusům sloužil ve spolčení s větší bandou - dnes je v tom sám. Třeba si řekne: Vždyť jsem politický mučedník. Nebo si vzpomene na Göringův výrok z Norimberka: To vítězové soudí poražené! Avšak co u Němců působilo jako soumrak bohů a děsivý skřek z pekel, to u Čechů vyhlíží jako kníkání strýců. Naši velcí zločinci jsou vždy podezřele malí. Komunisté do české země zaseli politickou krutost, nenávist, bezdůvodné vraždění i týrání - a dnes se tváří jako rozšafní utřinosové. Nikdo z nich nic nevěděl, nic neslyšel, u ničeho nebyl. Šílený ničema Göring alespoň přemýšlel, kudy by vklouzl do nesmrtelnosti. Naši komunističtí ničemové naopak přemýšlejí o neviditelnosti. Když jim řeknete, že jsou nekoneční gauneři, málem abyste se omlouvali - z šuplíků čile tahají všelijaké rozsudky o nevinnosti. Hoffmannův rozsudeček jen trošku připomíná, jak to vlastně všechno bylo: krutost bez milosti. O ideálech komunismu možná může někdo snít jako o ráji. Nikdo neobhájí, proč bylo nutné kvůli ráji mučit a zabíjet lidi a uvrhnout zemi do temnot. Copak jste, člověče, neviděli, zeptejte se Hoffmanna, že jste se brodili lidskou bolestí? Od náboženských válek v 17. století nevystavil nikdo zemi tak krutému plundru jako vy a nacisté. Ptát se na to Hoffmanna je zbytečné. Řekne vám, že je nevinný, že nic nevypnul, že měl v ruce platné povolení, že dostal na všechno i razítko. Jak říkám, strejci. Zvolat jako Göring, který na svém pekle trval, za ruskou okupací si dodnes stojím, se neodváží. Svobodní lidé mají trestat toho, kdo jim svobodu bere či bral. Hoffmann se toho dopustil plnými hrstmi, a spravedlnost ho tedy po třinácti letech popadla. Vsadí jej na šest let za mříže. Svobodní lidé mají však také schopnost, komunisté natáhněte uši, lidskosti. Ačkoliv nevíme přesně, co to lidskost je a odkud se bere, jedno cítíme: stařec za mřížemi není k ničemu dobrý. Rozsudek potřebujeme. Stařičkého trestance ne. Sledujme velikost naší lidskosti. Co vše se stane, aby dobrodiní té lidskosti či toho slitování mohl i zrádce Hoffmann užít? Najdou lékaři příčinu zdravotní, najde se cesta jiné milosti? Je dobré, že byl Hoffmann odsouzen. Stačí, že se spravedlnost konečně podívala sama sobě do tváře. I když, uznejte, šest let za tolik trápení? Neměl by být ten Hoffmann omilostněn z daleko vyššího trestu?

Vesmír a politika
13.10.2003    Mladá fronta DNES    str. 08    Názory
    KAREL STEIGERWALD        
Glosa

Přišla zajímavá zpráva od kosmologů Lumineta a Weekse: vesmír má tvar fotbalového míče. Protilehlé strany tohoto dodekahedronu jsou totožné. Vesmír tedy nemá žádnou hranici, i když je konečný. Pokud se teorie míče prosadí, bude znamenat senzační převrat všeho. Jsou však možné ještě další tvary vesmíru, celkem asi deset. Zabývá se tím kosmická krystalografie. Ovšem vesmír, který známe, to jsou jen čtyři procenta celého toho kosmického cirkusu. Ostatní připadá na skrytou energii a skrytou hmotu neznámé povahy. Proti těmto zprávám je celá Špidlova reforma směšná. Neznamená pro vesmír vůbec nic. Soudobého politika musí zachvátit deprese, když se dozví, že teplota reliktního záření se v různých směrech liší o tisíciny stupně Celsia. To vědci dovedou rozlišit, zatímco politici většinou nerozliší vůbec nic. Kdybychom svěřili vývoj planety vědcům, zvýšila by se rozlišovací schopnost politiky v různých směrech asi milionkrát. Vědec nejprve měří svět a zjišťuje různá čísla, pak teprve kombinuje. Špidla pracuje obráceně. Nejprve si něco zkombinuje, pak k tomu připisují všelijaká čísla. Když to nevyjde, vykřikuje, že to dávno říkal! Zkusme si představit, co bychom věděli o vesmíru, kdyby jej zkoumali politici!

Politici dobří a ostří jako břitvy
8.10.2003    Mladá fronta DNES    str. 08    Názory
    KAREL STEIGERWALD        
Předseda sněmovny zakázal prodávat alkoholické nápoje ve stánku před zasedací síní. Dal tím najevo, jak rázně a rychle reaguje proti zlu. Jistě očekává, že bude veřejností oceněn. Předseda vlády navrhuje, aby v evropské ústavě byla zmínka o křesťanských hodnotách. Připomínat křesťanské hodnoty zní vždy dobře. Kdo to udělá, nemůže nic tratit. Oba páni předsedové však vykonali politický čin, který nemá žádný smysl a praktický význam ani obsah - krom jediného: v obou případech má veřejnost všeobecně za to, že jde o čin dobrý. Chlastat se ve sněmovně asi nemá a křesťanské hodnoty ocení i pohan. Oba předsedové očekávají, že jim do sešitku života připíšou kladný bod. U stánku s alkoholem se dosud nikdo neopil. Nejnovější pachatel se opil v hospodě pod sněmovnou, a kdo chce, může se opít ve stovkách hospod okolo. Zaorálkův zákaz zbytečně obtěžuje slušné poslance, aniž by opilcům v čemkoliv zabránil. Má nečekaný smysl: učí nás zvykat si, že nás stát chrání před námi samými. Obklopuje nás zákazy a nařízeními, abychom se případně nedopustili něčeho špatného. Domyšleno do konce, mělo by se zakázat samo žití - vždyť život není nic jiného než sled pokušení a šancí ke špatnostem. Neživí lidé by se možná vládě líbili: nezlobili by, neotravovali, zato daně by z nich kapaly jak med. S křesťanskými hodnotami v ústavě se to má stejně. Nikoho to nebolí, nic to neznamená, lidovcům se vyhovělo a koza zůstane celá. České pohanstvo bude si žít dál tak, jak si žije, a kardinál Vlk se dál bude hrdlit o katedrálu a restituce. Jen šťourové se podiví, proč v té ústavě není zmínka o hodnotách římské antiky, o hodnotách Starého zákona, o Aristotelovi nebo o hodnotách, které přineslo osvícenství a rozvoj neznabožství v Evropě. To vše jsou také hodnoty, které Evropa vymyslela. Často jdou přes sebe, proti sobě, často kvůli nim tekly potoky krve, protože se ty hodnoty chtěly navzájem vyvraždit. Vzájemné vraždění je úplně první hodnota, kterou lidstvo vymyslelo a v Evropě kvetla! Pohani asi budou chtít, aby zmínky o křesťanských hodnotách v ústavě Evropy nebyly. Může vzniknout spor, zda jde o hodnoty katolíků, nebo anglikánů. Být jiný čas, mohla by kvůli tomu propuknout pěkná třicetiletá řež. Existuje hodnota, která se v Evropě prosazuje obtížně, ale přece. Je to tolerance, objev snášenlivosti a úcty k jiným názorům. Když už, mohli by si Evropané toto dát do ústavy jako jakýsi literární pokřik. Ale snášenlivost lidé snášejí špatně. Takovými návrhy by si Špidla u veřejnosti očko neudělal. Nejlepší politika je politika řízných, správných a zcela prázdných gest proti zlořádům, obalovaných libými, stejně prázdnými řečmi. To je panečku politik, řeknou si lidé. Ostrý jako břitva a dobrý. Ohromně dobrý. Plný hodnot. A přitom jde jen o prázdné tlachy.

Stb a syn
6.10.2003    Mladá fronta DNES    str. 06    Názory
    KAREL STEIGERWALD        
Možná jste přehlédli zprávu, že ministr vnitra Stanislav Gross zprostil mlčenlivosti slavného agenta Státní tajné bezpečnosti Ladislava Bittmana, který se ovšem zprostil mlčenlivosti sám, když po ruské okupaci emigroval do Spojených států. Tam vyzradil vše, co o komunistické tajné službě věděl. Budiž mu za to čest a chvála. Zbavovat jej dnes nějaké mlčenlivosti je směšné. Dvojnásob pak Stanislavem Grossem, jemuž do utajování dění v komunistické rozvědce už má čerta co být. Má přece tu svou - demokratickou. Tu ať si utajuje. Proč Bittmana Gross mlčenlivosti o komunistické tajné službě zbavuje, je záhadné. A jsou snad ještě další agenti StB, které Gross mlčenlivosti nezbavil, a kteří tedy musí o zločinech komunistického režimu dodnes mlčet? Ostatně co je jim do ministra Grosse. Jemu žádnou mlčenlivost neslíbili. Nebo je to všechno ještě kurióznější a dnešní úřady jsou jacísi záhadní pokračovatelé těch komunistických? Je to podobné, jako by dnešní německý ministr zbavoval nějakého agenta gestapa mlčenlivosti! Ale u nás pořád panuje názor, že komunistický režim bylo něco vlastně vcelku normálního a to, co je dnes, je jeho následník. Ne-li syn. Jestlipak si tu fízlové všech věků a režimů nepodávají své pospolité ruce?

Šílené státy a my
4.10.2003    Mladá fronta DNES    str. 06    Názory
    KAREL STEIGERWALD        
Glosy 

VIráku nebyly zjištěny zbraně hromadného ničení. Znamená, že tam nebyly, nebo že se nepodařilo je nalézt? Američané rozhodně hodlají hledat dál. Měli by však lepší situaci, kdyby válku v Iráku nepodporovali tvrzením, že tam dotyčné zbraně jsou. Všechny ostatní nejaderné důvody by k ospravedlnění zásahu proti Sadámovi mohly stačit. Ale jen tomu, kdo pro válku byl. Kdo ne, neuznal by ani objevenou bednu antraxu. Severní Korea naopak říká: My takové zbraně chystáme. Jim Američané odpovídají, že zvýší diplomatické úsilí. Ale jednou stejně některý šílený stát zbraně hromadného ničení mít bude a použije je.

Tajná je i smrt
3.10.2003    Mladá fronta DNES    str. 06    Názory
    KAREL STEIGERWALD        
Glosa

Sedm let probíhá zápas paní Boháčové o právo dozvědět se, proč a za jakých okolností zemřel její manžel v plzeňské nemocnici. Proti přirozenému lidskému právu toto vědět stojí jakési prý tajemství. Lékařské, státní, čertvíjaké. Případ už se dotýká ombudsmana, ministrů, vlády, snad i celého světa a nebes. Proč nesmí manželka vědět, na co zemřel její manžel, nevysvětlí však nikdo. Tajemství je asi v naší zemi nejvyšší hodnotou. Na trase občan - stát je bariér z tajemství mnoho. Neboli přesně tolik, aby se státu dobře žilo a občan moc neobtěžoval. Tajemstvím byla (a je) naše země prorostlá. Kdysi se nesmělo fotografovat nádraží. Jeho oprýskaný vzhled byl tajný. Dnes se trýzní občané v tom nejlidštějším. Vědět, co s námi je, proč jsme umřeli a jaký to všechno má smysl. Stát nás starosti zbavuje. Říká: Je to tajné!

Je to trapné
2.10.2003    Mladá fronta DNES    str. 08    Názory
    KAREL STEIGERWALD        
Poslanec Kott je obětí svého svědomí

Poslanec Kott se opil a nehlasoval z politických důvodů. Zachoval se, říká, jak mu velelo svědomí. Svědomí mu také velí nevzdat se mandátu a případně vstoupit do poslaneckého klubu US. Poslanec Kott je obětí svého svědomí. Otázkou je, kam jej nemilosrdné svědomí ještě zažene. Je to však svědomí speciální. Probouzí se u sklenice. Bere na sebe charizmatický háv. Jeho případ prý bude mít pro ODS "katarzní roli", říká Kott. Členstvo uvidí, že postoj vedení je "brutální". Kott se opil, ale vidí se jako činitel dobra. Dosti legrace. Kottova aféra je směšná jen na povrchu. V hlubinách tají se hořkost naší nestabilní politické arény. Jak velký vliv na ni bude mít jedno poslancovo opilství? Kdysi vládou cloumal jeden Wagner. Kladl si všelijaké osobní podmínky, jako by neměl jeden hlas, nýbrž sto dalších. Na obranu Wagnera řekněme, že skutečně poslouchal svědomí. Měl své požadavky, stál za nimi. Kott však předvádí jen nechutné kotrmelce. Je jako přistižený darebák z páté třídy. Jeho výmluvy jsou průzračné, naivní, zoufalé. On sám působí trapně. Měl by ihned odejít. Ne proto, že se opil. Odejít by měl proto, co páchá teď: kvůli sklenici převléká politický kabát před našima očima. Kdo se na to má koukat? Pokud se tlak ODS na jeho odchod ze sněmovny ještě zvýší, bude uvažovat o členství v jiné frakci. Nejblíže prý má k US. Jestli o něj US stojí, neřeší. Jeho vklad české politice je velký. Stal se veličinou trapnosti. Není sám. Byli před ním, budou i po něm další. Někdo jej prohlásí za hrdinu či oběť. Pil kvůli atmosféře nesvobody v ODS, řekne se. V politice se všechno hodí. Poslanců je dvě stě. Na jednom hlase by nemělo záležet. Ale už sedm let záleží. Dokud budou volby produkovat rovnovážné výsledky, bude tomu tak. Každý přeběhlík, opilý, střízlivý, bude cenný. Skicněte si doma úvahu: podíl sklenice na české politice. Napadnou vás samé kormutlivé myšlenky. Kotta přesto vytlačte z politiky a zapomeňte na něj. Zkuste věřit, že politika je vážnější řemeslo, než Kott ukazuje.

Pijte, je to zbraň
1.10.2003    Mladá fronta DNES    str. 09    Názory
    KAREL STEIGERWALD        
Glosa

Případ poslance Petra Kotta je hoden naší mýtotvorné krajiny. Z jedné opilecké historie (jsou jich statisíce), jak se někdo z opilství nedostavil k důležité věci, se klube česká politika ve vší své slávě. Z poslance, který se zapomněl v hospodě, stává se novodobý disident ODS - pobyt v hostinci a popíjení motivuje politicky. Pil, protože něco politicky chtěl. Taková argumentace je populární. Alkoholismus jako nástroj politického boje je u Slovanů všeobecně oblíben a pro ruskou literaturu je to klíčové téma. Už Gogol píše: Ze samého připíjení pokroku a svobodě stali se z nás alkoholici. Podobným směrem se vyvíjí Kottův příběh. ODS by s Kottem ráda zatočila. Věří, že to voliči ocení. Ale moc možností nemá, mandát je Kotta, nikoliv strany. Celá historie má ovšem cenu zlata: tolik stojí dnes jeden poslanecký hlas. Kuriózní lidé, jako byl Wagner, teď třeba Hojdar či nejnověji Kott, mají na politiku slaboučkých vlád příliš velký vliv. Sto gramů vodky, jeden hlas - a změněn svět. To je jak za Rusů.

EU a černé postupy
30.9.2003    Mladá fronta DNES    str. 08    Názory
    KAREL STEIGERWALD        
Evropskou komisí otřásá finanční aféra, která jako by nám byla povědomá: úředníci přihrávají soukromým firmám veřejné peníze nepovoleným způsobem. Zaujmout nás může i nechuť úředníků jakoukoli odpovědnost přijmout a přiznat. Doma se tváříme, že je to nějaká naše nemravná zvláštnost, a hleďme! Často slýcháme a čteme, že vstup do EU nás odnaučí korupci a dalším černým postupům. Doposud jsme na tom špatně, jsme takoví duchovní invalidé pokroucení postkomunismem, ale až v EU budeme, Evropané nás naučí mravům a vše se zlepší. Nezlepší. Kde jsou komise, přidělování, odnímání, mocná byrokracie, tam je korupce a ostatní černé kejkle. V Evropě, v Patagonii, u nás. Věřit, že zahraniční lidé jsou z podstaty čestnější a poctivější a že tyto vlastnosti budou mít na nás blahodárný vliv, je naivní. Vstupem do EU možná u nás některých zastaralých podvodů ubude, ale jistě přibude nový a bohatý druh kriminality: kejkle s penězi EU. Pole se příštím úředníkům-zločincům nabízí dosti rozsáhlé: zhruba tak velké, jak velké je v EU přerozdělování a přidělování. Touto činností se ani v EU nezabývají andělé, nýbrž úředníci. A ti mají ruce, drápy, kapsy, torby. Krach nejvyššího vedení EU z těchto špinavých důvodů už jsme tu také měli. Poučit se můžeme o jediném: nepěkné rejdy úředníků jsou setrvalým problémem demokracie. Jsou, řekněme s Werichem, něco jako blbost: nevymýtíš je, ale bojovat s nimi musíš pořád. Nekochejme se, že EU je ráj. Čeští korupčníci si rozšíří obzory stejně jako pokrok: spojí se s bruselskými v nové a nové sítě. Už slyším, jak se odhalí vyplácení dotací z porybného fondu EU na rozvoj sleďů v Třeboni, v kteréžto aféře pojedou Evropané svorně s Čechy. Tato stať nechce říkat, že se má podplácet či defraudovat. Chce říkat, že zlepšení nemůže být z žádné evropské hůry dáno, nýbrž že může povstat jen z poměrů, které máme doma. Od světa zlepšení nečekejte, je to partner, který se nám podobá. Už Masaryk pěkně radil: Já pán, ty pán. Jsi pán, neskuhrej a pracuj sám na sobě. Náš postup bývá opačný: s chutí se bičujeme, zato své zlepšení přenecháváme cizím hlavám.

...Fidelovi neuškodí
29.9.2003    Mladá fronta DNES    str. 07    Názory
    KAREL STEIGERWALD        
Demonstrovat proti Kubě před kubánskou úřadovnou v Praze je rozhodně dobré. Demonstrující to nic nestojí, Kubáncům je to jedno a čeští komunisti s Jiřinou Švorcovou a ostatní Castrovi přátelé se mohou cítit jako zbojníci: šli sami proti davu uličkou, která mohla zvyšovat jejich revoluční sebevědomí. Ransdorf musel z toho být úplně říčný: sám proti všem! Kubánské oběti Castrova režimu, pokud se o demonstraci dozvědí, může to na chviličku povzbudit. To je asi vše. Daleko účinnější by bylo demonstrovat před úřadovnou USA. S jasnou výzvou - shoďte už toho Castra do moře. Jste milionkrát mocnější, sesaďte toho patriarchu a nastolte na Kubě demokracii. Osvobodit Kubu od Castra by kubánským vězňům i obyvatelstvu pomohlo stokrát víc. Co šlo v Iráku, mělo by jít i na Kubě. Každý však cítí, že taková demonstrace by byla poněkud do prázdna. USA Kubu od Castra v dohledné době neosvobodí. Omezí se na stejně neškodné verbální projevy jako naši demonstranti. Castro to má dobré. Krom nějakého halasu jej nic špatného zatím nečeká. Halas nic nezmění, zatímco vojska USA, říkejme jim třeba vojska OSN, by mohla změnit vše. Dát kubánským vězňům svobodu, kterou jim protestní listiny a koncerty na podporu pochopitelně nedají. Kolik hodin by asi Castrovy milice vzdorovaly americké síle? Ale lze demokracii nastolit vojensky? V nacistickém Německu to po válce šlo. Cítím už teď, že tato úvaha je nějak nepatřičná. Ani u demonstrujících odpůrců totalitních států by nenašla porozumění, natož u demokratických politiků a vlád. Co se jednou dvakrát stalo v Afghánistánu či v Iráku, nechce nikdo opakovat, ačkoliv krvavých kandidátů na likvidaci je na planetě dost. Ale má být svět nějaké trvalé válčiště? Mají demokratické státy přepadat své banditské souputníky a postupně je likvidovat? Jde to? Je to mravné? To jsou otázky, z nichž každého rozbolí hlava. Jednodušší než je zkoumat je demonstrovat před branami totality. Je to neškodný rituál, do něhož bezbolestně vkládáme své svědomí a v němž se sami sobě můžeme snadno líbit. A přitom - logické a účinné by bylo vyzývat své vlády: Zvedni zbraň a vyhlaď toho Fidela. Je to účinnější než ho kárat. Kdo by však zbraň zvedl, dočkal by se také demonstrace: Jsi americký, či jaký, četník! Pryč s tebou. A takovou demonstraci by i Fidel podepsal.

Nenasytnost
25.9.2003    Mladá fronta DNES    str. 08    Názory
    KAREL STEIGERWALD        
Kdysi platilo, že služba vlasti se neplatí 

Sněmovna má vkus: ve třetím čtení si schválí zmrazení platů na tři roky.Vyhoví tak obecnému trendu šetřit. Ale má také nevkus, v běhu je stále mazaný návrh socialisty Václavka: před zmrazením poslancům přidat tisícovku. Václavek připouští, že politicky je to návrh nešťastný, vidí však v něm systémovou správnost. A systém je nadevše. Tisíc korun může vzít čert. Nikdo nezchudne, nikdo nezbohatne. Čert může vzít i skutečnost, že někteří hejtmani a jim podobní kanáři si kupují přeluxusní služební auta. Pár milionových limuzín stát nepřevrátí. Ve výčtu přepychů, které z hlediska rozpočtu "nic neznamenají", bychom mohli pokračovat. Pedant by přidal i rozmach státních zaměstnanců (o třicet tisíc za rok) a jejich rostoucí platy, jimiž si vláda kupuje lásku zaměstnanců. Tato státní nenasytnost, připusťme, dramatickou roli v rozpočtu nehraje. Služba vlasti se neplatí, psal kdysi Rašín. Dnes by jej hodili do řeky. Kdo slouží vlasti, chce mít mramorové desky pod nohama. Vláda škrtá, ale hodnostářům všech barev je Škoda Octavia málo. Úřednické zadky potřebují něco lepšího. Že si poslanci zastaví stoupání gáže, je správné. Že se zabývají mazaným návrhem systémového Václavka, je trapné. Problém však nevězí v penězích, nýbrž ve smyslu gest a ve stylu, jímž se veřejná správa pod taktovkou parlamentu rozmachuje. Doba chce skromnost, systémové úspory, Rašínovsky cudnou chudobu. Kdo chodí na recepce států v Praze přihlášených, diví se: čím chudší země, tím bohatší hostina. USA vám dají mrkev a kosti z kuřete. Naši činitelé rádi sedají u bohatěji prostřených stolů. Měli by však razit nové heslo - chudý racionální stát cti netratí. Zato audi za tři miliony pod zadkem starosty oprýskaného města cti tratí.

Oba by už měli jít
24.9.2003    Mladá fronta DNES    str. 08    Názory
    KAREL STEIGERWALD        
Český zločin už má úroveň EU, policie ne 

Ministr vnitra by měl odstoupit. Odstoupit by měl také policejní prezident. Policie je v dezolátním stavu. V dezolátním stavu jsou však i automobily a jejich hulvátští řidiči. Smrtící auta jezdí po děsných vozovkách. A kdo sedí uvnitř aut? Většinou vraždící sprostota. Policie také není schopna řešit hrozivou kriminalitu. Ale je pravda, že krade ohromné množství lidí. Policie na předním místě. Jiným neduhem je úplatkářství nebo opilství. Obé bují v policejním sboru jak plíseň. Stejně jako všude jinde. Položme si před oči jímavý obraz: podplacený opilý policista v automobilovém vraku na silnici v dezolátním stavu beznadějně pronásleduje dav zločinců, kteří jej v lepších autech početně převyšují asi tisíckrát. To je důvod k demisi ministra i policejního prezidenta naráz. Oba se budou bránit: jaký krám, takový pán. Nemají pravdu. Poměry nezlepšuje lid, nýbrž ti nahoře. Proto tam jsou. Fotogenický ministr i jeho chlapský prezident tu nejsou, aby vyjadřovali bídné pořádky. Jsou tu od toho, aby je měnili. Je takový zvyk: divit se. Policejní prezident se diví žalostnému stavu policie. Ministr vnitra se diví kriminalitě. Poměry však vyžadují postavu, která se nediví, nýbrž jedná. Místo toho máme postavy, které mluví. Na konci jejich promluv chybí to hlavní: Dámy a pánové, odcházím. Nedokážu truchlivé poměry změnit. Politika je, marná sláva, služba veřejnosti. Nikoliv lísání se k veřejnosti a nikoliv nechuť k veřejnosti. Policejní prezident ohromuje odhalováním nedostatků v policii. Jenže je té policie vedoucím už léta a ty nedostatky jsou jeho. On však dělá, jako by to nevěděl. Ministr totéž. Je to mladík náramně pečující o svou slávu i o politické kejkle. Jenže také vede odborný resort. Tam má kámen na kameni, reformou státní správy počínaje, policií konče. To je jeho kritérium, nikoliv politické piruety v záhoně ČSSD. Politika není vítězná bitka s politickými druhy, nýbrž úsilí o zlepšování skutečnosti. Kdo to neví, měl by jít. U východu bude v takovém případě tlačenice. Zločinci mohou se jí smát. Policejní prezident může přidat: je to ještě horší, než myslíte!

Za hranou viditelnosti
22.9.2003    Mladá fronta DNES    str. 06    Názory
    KAREL STEIGERWALD        
Glosa

Co je nového v US-DEU po odchodu Marvanové? Tento týden představí "novou tvář". Nebude měnit obsah, nýbrž způsob komunikace. Počká také na volby do Evropského parlamentu, což bude dokonalý průzkum preferencí. Ten bude US-DEU hodnotit s plnou vážností. To jsou plány US-DEU, strany, jejíž preference jsou hrozivě malé. Středopravých ministran máme víc než středopravých idejí. Ani zkušený pozorovatel je nedokáže vyjmenovat. Málokdo také rozpozná rozdíly mezi nimi. Společné mají žabomyší spory mezi sebou a naivitu, s níž vidí své místo v politice. Největším problémem US-DEU nejsou nové tváře či způsob komunikace, nýbrž obhajoba účasti v levicové vládě. Odpor k ODS postavila strana na kritice "opoziční smlouvy", ale sama šla dál - do levicové vlády. Rozpoznat proč, není snadné. Přinesla US-DEU v levicové vládě něco blahodárného svým pravicovým idejím, nebo je pobyt ve Špidlově vládě pro US-DEU jedinou metodou, jak se udržet na hraně viditelnosti? Pravice, levice, čert to vem, hlavně být vidět. Zdá se, že právě tato devíza způsobuje postupné mizení US-DEU za onou hranou viditelnosti.

Vládě teče do bot
20.9.2003    Mladá fronta DNES    str. 06    Názory
    KAREL STEIGERWALD        
Glosa

Prohrané procesy. Bude jich celá řada. Zatím se ví o čtyřiceti pěti. Další se pohrnou. Všechny mají jedno společné: neschopnost českého soudnictví dojít v reálném čase k nějakým koncům. Reálným časem rozuměj čas pod deset let. Tolik obvykle trvají kauzy, které nyní putují do Štrasburku k Evropskému soudu pro lidská práva. Kauzy ve Štrasburku Česká republika prohraje, o tom není pochyb. Z poloprázdné státní kapsy budou odkapávat další miliony. A po zásluze - lidem, kterým ublížilo české soudnictví. Odhaduje se, že takových soudních případů mohou být stovky. Stejné je množství českých úředníků, jichž se tato ostuda týká. Sledujme, jak se semknou. Jak nás zavalí argumenty. Jak zaútočí na Štrasburk. Nad sebou rozvinou standartu: České soudnictví je nezávislé a vy nám do toho nebudete mluvit! Jaké je české soudnictví, víme už všichni. Jen vláda neví asi nic. Valí na nás fráze o reformách a zlepšování s poklidem, jako by jí neteklo do bot. Do bot jí ovšem teče. Nejen ve Štrasburku. I doma.

Odebrat, zavřít
19.9.2003    Mladá fronta DNES    str. 09    Názory
    KAREL STEIGERWALD        
Má policie právo odebírat řidičské průkazy?

ANO

Řidičské průkazy by policie opilým či jinak neschopným řidičům brát na místě činu měla. Komu se zdá, že jde o policejní svévoli, toho poděsme dalším návrhem: policie by měla brát i toho řidiče. Do vyšetřovací vazby, do vazby na vystřízlivění, do vazby na vyvanutí drog a větší vystrašení pachatele či zvýšení nepříjemností, které opilce za volantem mohou potkat. Námitka, že policie takto dostává lehce zneužitelnou moc, neobstojí. Policie z povahy věci moc má a mít musí. Zneužít ji může tisíci cestami. Je věcí všelijakých inspekcí, kontrol, soudů, ombudsmanů, jak spolehlivě občana před případnou policejní zvůlí uchrání. Víme, že zatím nevalně. Ale když policie nesmí opilci odebrat řidičák, naše občanské svobody se nijak nezvýší. Zvýší se však naděje, že opilec na silnici něco zlého ve jménu takto hloupě chápané svobody provede. Má být tedy za mřížemi načas hned, přes noc, dočasně, nejen jeho řidičák, ale i on. Než jej předají soudcům.

Čest zákl. org. KSČ
19.9.2003    Mladá fronta DNES    str. 08    Názory
    KAREL STEIGERWALD        
Pět tisíc dnů. To je pěkné výročí. Trapné. Ponižující. Říká jasně: spravedlnosti se šklebíš, zbabělý český soude! Tak dlouho běží soud se studenty, kteří v listopadu 1989 vyjádřili nedůvěru komunistickému učiteli. Komunistovi se to nelíbí, studenty žaloval, soudí se. Ze soudních místností vycházejí rozsudky, celkem deset kusů za těch třináct let, které jiné soudy zas ruší, spisy poletují, úřednictvo pracuje, spravedlnost mele, mele... konce nevidět. Je to vcelku něco tak hloupého a hanebného, že komentátor stěží hledá slova. Zkusí to slušně: Případ je v rukou bytostí s nulovou inteligencí. Ale i to může být žalováno. Hanobení soudů, ačkoliv se hanobí samy, znevažování těch bytostí, ačkoliv se samy znevažují. A nejen to. Třináct let znevažují veškerou naši spravedlnost, veškeré právo a důstojnost republiky. To jim nikdo neodpáře, byť by mávaly stovkami platných paragrafů. Studenti vyhnali komunistu z fakulty. Udělali dobře, udělali to, v čem vězel celý smysl roku 1989: jak vyhnat komunisty. Komunista se dodnes cítí dotčen na cti a možná i na živnosti. Představme si, že soud mu živnost vrátí. Nařídí fakultě, aby zas zavedla úřad vedoucího stranické organizace na fakultě a Snášela (tak se dotčený jmenuje) tam vzala zpět. To by byla rehabilitace. Nahoru nad něj by mu mohl sehnat nějakého nového Husáka. Na adresu nešťastného Snášela řekněme veřejně: čest komunisty je věc chatrná. To by mělo být každému zřejmé bez vysvětlování. Komunisti přivedli do země ruské okupanty a sloužili jim. Ještě předtím si uzurpovali násilím moc a vraždili lidi kvůli svým poučkám. To moc cti nevyneslo. Snášel by měl být rád, že v našem mírném prostředí mu za to všechno nějací jakobíni neufikli hlavu, nýbrž jen přišel o koryto, které stejně zaniklo. Tak si zapamatujme, že i my jsme vyjádřili pochybnosti o komunistově cti. Pozorujme, zda nás za to též spolkne tlama spravedlnosti, zda nás také čeká třináct let procesů. Bude se na nich měřit komunistická čest. K myšlence, že čest vedoucích zákl. org. KSČ nestojí za nic, připojí se jistě miliony občanů. Co s tím Snášel a soudy udělají?

Normální je nebýt pes
17.9.2003    Mladá fronta DNES    str. 08    Názory
    KAREL STEIGERWALD        
Lidé mají zvláštní vlastnost: například zajímat se vášnivě o zcela nedůležitá témata. O krutých psech jsme toho slyšeli už tolik, jako by psi byli vážnější než daňová reforma či přístup státu k měnové unii. Auta, která ubližují a zabíjejí mnohem častěji, tak výsadní postavení nemají. Nikdo nechce bojová plemena aut zakazovat. Každý chápe, že plech je nevinný. U psů je to jinak. Ale když pes ublíží člověku, je to stejná tragédie jako autonehoda. U psa domácího je za tu tragédii odpovědný majitel. Ať už psa poštval, utekl mu, náhle selhal. Psí agrese je pojem jednoduchý. Pes domácí útočí, majitel je odpovědný. Nebýt majitele, nebylo by psa ani útoku. U nás je ten útok zabalen do jakési právní mlhy: dva pitbulové chtějí ulovit ženu a právo prý tuto situaci posuzuje jako "přestupek". Kdyby pitbulovský majitel po ženě střílel, byl by to také "přestupek"? Právo zná "vraždu, zabití, ublížení na těle úmyslné, neúmyslné". Jestli se to provede pistolí nebo psí tlamou, je asi jedno. U "psích neštěstí" není co probírat. Výslechy, žaloba, soud a rozsudek. Není to tak. Ubližovat lidem psí tlamou je rozhodně bezpečnější než dělat to pistolí. U psa se všechno zamlží. Nakonec se podivně navrhuje "zakažte psy". U nás je vždy ve výhodě pachatel. O poškozeného s jeho bolestí, ztrátou všeho a zmenšením kvality života nikdo nedbá. Kdyby třeba pachatel upadal do otroctví a musel oběti deset let sloužit - už tato starověká metoda by obětem pomohla. Pachatelé se psy a auty u nás žijí v globálním přesvědčení: tragédie je věc psa, auta a neohrabané oběti. Vše, co pachatele pak postihne, dává jim za pravdu. Oběť má jedinou útěchu: sama si je vinna, neměla před tu tlamu či to auto lézt. Vládě dává psí tematika neomezené možnosti. Zaprvé: psí tlamou lze proniknout více do soukromí a svobod občanů. Někteří psi se zakážou. Tím se ukáže, že "zakázat" je možné. Ve světle tragédií slušný člověk nemůže protestovat, ačkoliv zákaz psů s těmi tragédiemi nemá žádnou souvislost. Vláda nanejvýš řekne hloupost, že některá plemena koušou lidi, jiná ne. Leda by vláda povolila jen psy do váhy jednoho kilogramu. Důvěřivcům to přijde rozumné. Tak to vždycky začíná. Na zákazy vlády si zvykneme. Příště to bude zase jiný zákaz. Další psí neštěstí věc popožene vpřed. Zakážou se určité knihy, nejen o psech. Na hranicích propukne kontrola lidožravých psů. A lidí. Psi projdou, zato některé lidi vláda zakáže. V nejasné souvislosti s rybami typu "piraňa" vypíše daň z akvárií. Až nějaký orel uprchlý ze zoo uklove dva podnikatele, dojde k omezení volebního práva. Vláda to udělá pro naše bezpečí. Nejsme prý orlové. Však u nás také žádní orli nelétají. Filozof může poznamenat, že na to ani nemáme povětří. Plaťte daň z orlů, jsou-li! V nadsázce: milionářská daň. Poučení: lidé odpovědní za tragédie svých psů nenesou odpovídající následky, zato nad nevinnými lidmi se má rozprostírat jakýsi všeobecný dozor. S heslem: Hubte pitbuly, ale dejte náhubek lidem! Zadruhé: psí tematika je to jediné, na co si vláda myšlenkově troufne, protože na to stačí. Totiž - myslí si, že na to stačí. Ve skutečnosti nestačí ani na psy, ale neví to. Použije osvědčené ideové prefabrikáty: co lze kde nařídit, zakázat, omezit, přidělit a zdanit. V zemi, kde prodej falešných maturitních vysvědčení prý není trestný, vyhlásí hon na psy. Provede obrovskou vědeckou analýzu toho problému, abychom alespoň trochu zapomněli na vládní "reformu". Do příštích voleb může jít vládní koalice s tabulkami: kolik kdy psů napadlo lidi a jak se v tom projevila blahodárně vládní politika. Vyvine heslo: Lidskost proti psům! Do diskuse vstoupí s cennou ideou: Člověk není potrava pro psy. US nabídne to svoje nejasné: Normální je nebýt pes. Ale pro spravedlnost: jiné vlády udělaly by to stejně. Jen zrovna teď nevládnou.

Žebrácká hůl
16.9.2003    Mladá fronta DNES    str. 09    Názory
    KAREL STEIGERWALD        
Odborový předák Zapletal říká, že bez odborů by půl národa chodilo o žebrácké holi. Odbory daly polovině národa živobytí? Kde ho vzaly? Odbory jsou nějaké zázračné pracoviště, které živí půl národa? To asi netvrdí ani sám Zapletal. Hádanka má jediné řešení: vzaly druhé polovině národa to, co první polovině daly. Zapletal tedy říká, že polovina národa jsou žebráci, kteří se sami neuživí, a druhá polovina zloději, kteří nechají první polovinu jít se žebráckou holí. Je to lidovější podoba staré komunistické teorie o vykořisťování a třídním boji. Roli revolucionářů - komunistů v ní hrají Zapletalovy odbory. Měly by si pro své boje vymyslet novější zdůvodnění. Možná však, že Zapletala ta zbojnická báchorka o bohatých a chudých polovinách uspokojuje.

Úplatek umožňuje žít
15.9.2003    Mladá fronta DNES    str. 06    Názory
    KAREL STEIGERWALD        
Ne

Bojovat proti korupci je oblíbená činnost politiků - zejména před volbami. Je to písnička, jejíž provozování, věří kandidáti, přinese hlasy. Oblíbené jsou protikorupční komise a neškodné akce, v nichž působí všelijací protekční chráněnci a známí úplatkáři. Takové komise hlučně vznikají a tiše umírají. Někdy padají na hlavy trumpet, které je vytroubily. Nikdo neřekne nahlas, že korupce je dobrá pro lidi, že jim umožňuje snadněji žít, že se mohou byť s určitou finanční ztrátou domoci toho, co by jim stát, úřady a jiné neschopné orgány jinak neumožnily. Korupce, když odhlédneme od její všeobecně proklínané nemravnosti, je přirozenou lidskou reakcí na nefunkčnost, neschopnost a potměšilost moci. Bez korupce by se mnohé státy zhroutily, bez korupce by lidem bylo těžko a život by se stal ještě nesnesitelnějším. Politici korupci rádi udržují v běhu. Nejen pro vedlejší výnosy, ale především proto, že se proti ní pěkně bojuje. Řečníte, nehnete prstem a můžete vypadat hezky. Řeči o tom, jak bude korupce vykořeněna, slyší každý rád. Dokonce i příjemci úplatků. Sami se přidávají: Fuj, že to ti nahoře trpí! Nadávání na korupci oblaží i korupčníka. Má pocit, že není tak zkažený, když sice úplatky bere, ale nadává na ně! Korupce vzniká tam, kde vám úřad může dát něco navíc, co jiným dát nemusí, nebo tam, kde vám úřad může nedat to, co bez existence úřadu byste samozřejmě měli. Nejlépe se korupci vede v nepřehledném prostředí nejasných předpisů, nesrozumitelných pravidel a protichůdných příkazů. To je svět, v němž blbost úřadů kvete, bují, panuje, přiděluje, zamítá a povoluje. V něm se ukazuje výhodnost a smysl korupce: bez ní džunglí blbosti neprolezete. Chodíte žádat o to, co byste dávno už měli, kdyby úřad nebyl. Rozčilovat se, že korupce je nemravná a že zvýhodňuje zámožnější lidi, nemá smysl. Nemravný je především ten svět, v němž je korupce zapotřebí. Svět, který si nenechá líbit násilí byrokracie, korupci nemusí ani odsuzovat, ani hubit - nezná ji, protože nemá důvod ji mít. Takový svět však asi není. Všude je nějaká skulinka, kde se korupce usadí. Na kritiku nemravnosti lidé moc nedbají - když je možné nějakou výhodu si od úředníků koupit, koupí si ji. Až po ten extrém: podplacením hlídačů zachránil si život. Kdo je nemravný? Ten, kdo podplácel, nebo ti hlídači a jejich páni? Korupci chvalme, když už je: zachraňuje slušným lidem i životy. Co je nemravné, jsou poměry, které ji vytvářejí. Úřad si potřebuje zapsat, že máte nový byt. Vy to nepotřebujete, ale musíte úřad podplatit, aby ten zápis konečně udělal. Zaplať bůh za korupci, říkáte si, mám to z krku. A politik, který korupci hubí, vás napomene, že jste nemravný. Jenže ten odporný úřad vymyslel on, ne vy. Nejzdravějším jevem komunismu byl úplatek: jak krásně oslaboval zlou tlamu revoluce. Korupci nehubte. Když tu je, je zapotřebí k životu. Hubte ten svět, kde je zapotřebí.

Co exekutor zachvátí
12.9.2003    Mladá fronta DNES    str. 08    Názory
    KAREL STEIGERWALD        
Glosa

Jak je to s těmi exekutory? Vtrhnou násilím do vašeho bytu, zabaví váš majetek a kamsi jej odvlečou, protože si mysleli, že je to majetek dlužníka. Myslíte, že se vám omluví a že bleskurychle na své náklady vám vše vrátí, také vás odškodní a sami podlehnou za mizernou práci trestu vyššího exekutorství? Ne. Co exekutor zachvátí, nevydá. Je na vás zdlouhavě se domáhat svého práva. Exekutor má neochvějný, byť podivný argument: když jsem zabavoval, věřil jsem, že majetek je dlužníka. Už sám fakt, že vám exekutor něco sebral, dělá z vás nadále osobu podezřelou a nedůvěryhodnou: to je ten, co u nich byl exekutor. Taky pěkný darebák. Zastane se vás policie, soud či jiný přilehlý státní úd? Ne. Sám poletujte a shánějte svůj majetek. Přísně vzato, exekutor vás okradl. Jenže exekutoři nekradou. Jsou úřad. Na ten vy jste krátký. Napišme tedy, že máme úřední demokracii. Od demokracie lidové je to pokrok. K demokracii obyčejné ještě dlouhý kus cesty.

Umaštěné okénko
6.9.2003    Mladá fronta DNES    str. 06    Názory
    KAREL STEIGERWALD        
Glosy

Chcete pěknou metaforu vztahu stát a občan? Postavte se k železničnímu či tramvajovému oknu v čase front, právě teď. Chcete kupon, slevu, předplatní lístek? Vystůjte si ohromnou frontu, která připomíná čas mandarinek zastara. Přikrčeně mluvte do škvíry v zamaštěném okně, odkud na vás dopadají zlobné výkřiky prodávající osoby, které nevidíte do tváře: Nerozumím, dělejte, nemám, co chcete! Buch, okno se náhle zavře. 
	Stát vzal na sebe tuto kouzelnou podobu zamaštěné škvíry, vy, občan, jste ten ponížený ubožáček před škvírou. Oni vám nechtějí prodat co nejvíce kuponů, lístků, oni nechtějí získat co nejvíce zákazníků, oni vás chtějí ponížit. Toť smysl zamaštěných škvír. Smysl státu. 
	Na druhém konci této hole visí stávkující dopravci a dotace a dluhy přepravních společností. Každé ponižování něco stojí a někdo, stát, to musí zaplatit. Zdálo se, že s pádem komunismu toto frontové a frontální ponižování lidí zmizí. Omyl, přetrvalo. Nebylo výplodem komunismu, nýbrž komunismus byl časovým výplodem tohoto věčného: Stát jsem já, zamaštěné okno, zamaštěná škvíra.

Policie pohrdá lidmi
4.9.2003    Mladá fronta DNES    str. 08    Názory
    KAREL STEIGERWALD        
Dvě lidské obludy zavraždily osm lidí. Policie ty vraždy nepoznala. Považovala je za sebevraždy a zlé náhody. Prezidenta policie to zděsilo. Nařídil prozkou mat všechny podobné případy z minulých let. To by zas mělo zděsit nás civilisty. Policejní prezident předpokládá, že omyly policie jsou něco jako houska na krámě: zločinci mazaně maskují vraždy lidským neštěstím a policie jim na to naivně skáče. Podobných nenápadných, leč vraždících dvojic byly asi stovky. A popletených policistů, slepých lékařů, oklamaných soudních ohledávačů ještě víc. Předělejte si statistiky zločinu. Co jsme považovali za shodu nešťastných okolností a čin dvou výjimečných zrůd, to je v očích policejního prezidenta důvodem k obrovskému podezření: jde o věc v policii běžnou. Vraždí se šmahem a orgány to nevidí. Prezident policie má o svém ranku děsivé mínění. Zasluhuje si však pochvaly - děsit je stokrát zdravější než poměry v policii zatajovat. Prezident řekl: Policisté nejednali v souladu se zákonem. Očekávejme, že policií proletí smršť. V souvislosti s prudkým zvýšením platů policie měla by to být smršť děsivá jako vraždy těch dvou oblud. První vlaštovka: kutnohorský šéf policie abdikoval. Narafičit vraždu jako neštěstí je oblíbeným trikem levnějších detektivek. Autoři takových děl vynikají krkolomným důmyslem, jímž vrazi obvykle nevynikají. Nemají to zapotřebí. Stačí slepá policie. Slepá? Co měly všechny ty oběti společného? Co bude policie znovu přešetřovat? Divná úmrtí lidí malých, drobných, obyčejných a šedivých jako život sám. O jejich skon projevila policie stejně pilný zájem jako o krádež starého auta. Čili žádný. Žil, byl, umřel, není. Ledabylost a povrchní práce - tak zkoumala policie konec těch drobných lidí. Oběsili se, zabili je? Kdo by se staral. Policie předvedla v našich krajích nezvyklé pohrdání osudem člověka. Bůh suď, kdo ji to naučil.

Rodiče, do stávky!
2.9.2003    Mladá fronta DNES    str. 06    Názory
    KAREL STEIGERWALD        
Že stávkují učitelé, to se dá pochopit. Nepochopitelné však je, že nestávkují rodiče. Dodávají do škol děti a zpět se jim vracejí hlupáci - trojkaři, čtyřkaři, repetenti, dvojky z chování, trojky. Nepěkně vypadají i ti jedničkáři, dvojkaři. Hlavy plné nesmyslů a znalostí, na něž se nikdo nikdy nezeptá. Například: vyřezávání lupenkovou pilkou. Problémy argentinského dobytkářství. Těžba chromu a molybdenu v Nepálu v přepočtu na jednoho obyvatele. Toto všechno učitelé vědí a předávají jedničkářům. Stávka by školou otřásla. Učitelé by sháněli nové děti - stávkokazy. Ale stávkokazů mezi dětmi není moc. Anička Buzková... Kdoví jestli jich je víc. Dát děti učitelům nařizuje zákon. Rodiče ale mají právo na stávku. Mohou stanovit požadavky. Chceme kvalitu - samé jedničkáře! To je pro učitele výzva. Už dvojka je snížená kvalita. Učitele plaťte za kvalitu - podle známek, jaké dávají.

Kaddáfí for Nobel
2.9.2003    Mladá fronta DNES    str. 06    Názory
    KAREL STEIGERWALD        
Zaplať a vraždění ti bude odpuštěno

Narodil se nový mírotvorce, Muammar Kaddáfí. Je to pouštní beduín a revolucionář, tvůrce zeleného socialismu a džamáhíríje. Zelený socialismus byla originální kombinace stalinismu, Marxe a beduínské přírodní mazanosti s banditismem a českou třaskavinou semtex. Do našich myslí se vryla Kaddáfího státní návštěva u dr. Husáka v sedmdesátých letech. Přivezl do Prahy letadlo rukojmích, dětí svých spolupracovníků. Hostitelé pro ně vybrakovali celý tuzex - oddělení hračky. Pro podobné bandity měl Husákův režim vždy pochopení. Asi kvůli semtexu. Komu zelené socialismy a revoluční džamáhíríje už nic neříkají, mohl by si pamatovat útok Kaddáfího teroristů na dopravní letadlo nad Anglií v r. 1989. Vyletělo do povětří ve výši 10 000 km. Nebyla to jediná Kaddáfího aktivita. Terorismus byl pro zelený socialismus běžným bojovým nástrojem. Jenže i Kaddáfího režim v těžkém čase nouze ideologicky polevuje - oporu hledá v demokratickém světě. Kde jinde. Libye je ochotná vyplatit pozůstalým z Lockerbie vysoké odškodné. Ovšem za podmínky, že jí bude odpuštěno, že sankce OSN, obklopující tuto teroristickou oázu, budou zrušeny a zelení revolucionáři budou přijati zpět mezi lidi. Nobeleovu cenu za mír Kaddáfí zatím nežádá. Dočkat se jí může. Je to nová cesta, jak ratifikovat vrahy. Zločiny politiků se vždy balily do vzletných hesel. Nejčastěji se říkalo: vlast, pravda, lid a spravedlnost. Dnes - jak přímočaré: zaplať a vraždění bude ti odpuštěno. Kupecká nátura demokratických států to připouští. Figura polepšeného ničemy fascinuje vždy víc než osoba, která se polepšit nemůže, protože nikdy nevraždila. Vrahům, kteří se objevují před mezinárodním soudem, to může být zas jen líto. Čekají je desítky let vězení, zatímco Kaddáfí prožije zbytek života pěkně. Však si to také zaplatil. Politika je plná paradoxů. Saddám by na to také měl. Místo toho žije kdesi v norách pouště. Nobelovu cenu za mír mohli by mít oba.

Ach pan ombudsman
30.8.2003    Mladá fronta DNES    str. 06    Názory
    KAREL STEIGERWALD        
Glosa

Ministryně Buzková nesejme ze stěn polepšoven TV kamery. Ombudsman to chce, v kamerách vidí dotčená práva chovanců. V této příhodičce jak v kapce vody se zrcadlí celý náš právní svět: právní spory o zcela bezvýznamné drobnosti marginálního významu, případně navlékání nejobrovitějších slov o svobodě na příhodičky zcela nicotné, dokonce i prakticky užitečné. Zmenšují kamery v polepšovnách opravdu práva chovanců, nebo zvětšují schopnost dozorců na ta kvítka lépe dozírat? Smí vůbec dozorce na chovance dozírat? Je boj za utajení rodných čísel skutečně to, co nám svobod a práv ubírá? Bere někomu svobodu kamera na Václaváku? Zobecněme to do přísloví: náš právní pořádek pro stromy nevidí les. Pro toho, kdo to neví: trpíme nevymahatelností práva, trpíme častou svévolí a zupáctvím úřadů, trpíme pohrdáním zákony, pohrdáním lidmi, slepotou policie, nefunkčností soudů. Obklopeni těmito velkými neřešenými problémy, prožíváme ty nicotné. Naše právnictvo nám ale řekne: Nic v právu není nicotné! Proto ty velké problémy máme.

Špidla je to učí
29.8.2003    Mladá fronta DNES    str. 08    Názory
    KAREL STEIGERWALD        
Fejeton

Stávkovat už chce kdekdo. Proč ne. Stávkou může každý jen získat, ztratit nic, leda ty okovy. Zastávkujete si, zaburácíte, buďto vám přidají, nebo ne. Riziko žádné. Vláda se tomu dost diví. Dělala vše, aby její reforma byla spravedlivá ke každému, a lidi to nechápou. Divit by se vláda neměla. Má, co si přála. Sociální demokracie šla do voleb s ohromnou nabídkou sociálních služeb. Zdroje jsou, říkal usměvavý Špidla, když sliboval, co vše po volbách vláda lidem vyplatí. Měl k tomu pitvorného svazáčka Socánka, který to rozdávání ukazoval názorně i negramotným, jichž u nás není. Nedáme však nic, říká vláda dnes. Demokratický politik, ať chce či ne, je vždy jakýmsi druhem klauna. Ve volbách musí pobavit, zaujmout, vlísat se voličům všelijakými hloupými sliby, kterým voliči rádi věří. Jinak z jeho politické dráhy sejde. Před volbami se cení nejvíc herectví, klaunství, huba. Po volbách se karta obrací. I ten nejhloupější politik ví, že předvolební sliby se plnit nesmějí. Copak je možné dát třeba léky zdarma, manželům auto, dětem sto tisíc pod peřinku? Problém předvolebních slibů vyřešil Jaroslav Hašek jednou provždy: Co vám slíbí můj protikandidát, slíbím vám také. Po volbách se klaun a bavič mění ve státníka. Nahlíží do státního soustrojí a chmurně chápe pomíjivost svých byvších slibů. Jako před státníkem stojí před ním nové reálné úkoly. Například i ten bláznivý rozdávač Špidla chce najednou šetřit, ačkoliv věřil, že zdroje jsou. Ale kdo pomíjivost slibů nechápe, jsou namlsaní voliči. Chtějí je splnit. Tak obtěžují stávkami. Za vlastní naivitu zasloužili by napráskat. Stávkujících by se měla ujmout nějaká jiná politická strana. Nejlépe nová. Vše by měla všem slíbit. To by ji vyneslo nahoru. A nahoře? Nu, zas by viděla, je třeba šetřit, nic nedat, škrtit, ždímat, vycucnout lidi jak citron. Zkusme jednou místo Špidly, který toho tolik slíbil, zvolit politiky, kteří nám slíbí: Nic nedostanete. Ti jediní by mohli své sliby dodržet. Ovšem nabídne se někdo takový?

Idea blbá, státní
29.8.2003    Mladá fronta DNES    str. 08    Názory
    KAREL STEIGERWALD        
Glosa

Máme parlament, ze kterého přes ministerstvo obrany tečou tučné honoráře člověku, jenž umí správně hovořit s poslanci. Jakýsi ministr kdysi kupoval cestovní kufry za desetitisíce a dal zbytečně restaurovat koupelnu, v níž prý i spal. Teď zas jakýsi občan Janda fasoval od parlamentu miliony na cvičení svazu veteránů. Jako obvykle skončily peníze v hluboké studni zapomnění. Cesty, jimiž peníze od státu odskakují do kapes soukromníků, jsou roztodivné. V zábavném výčtu bychom mohli pokračovat dlouho. Zdá se, že pud šidit stát přemůže většinu demokratických činitelů, jakmile se k veřejným penězům dostanou. Nedivme se, původ činitelů je chudobný, lesk státních peněz oslňující. Na počátku každé ničemnosti je však idea - podivná, blbá, státní. Proč vlastně má svaz veteránů zlepšovat kondici svých členů za státní peníze? Když jdou světem takové ideje, krást se musí, to jinak už nejde.

Komenského kosti
28.8.2003    Mladá fronta DNES    str. 08    Názory
    KAREL STEIGERWALD        
Glosa

Komenského muzeum v Naardenu bude asi zavřeno. Naardenští je už nechtějí platit, Češi nemají zájem. No a co - však tam skoro nikdo nechodí. Komenský - něco tak dávného... Americký stát (USA) například vyvíjí úsilí i po mnoha letech, aby nalezl a do vlasti dopravil ostatky každého občana, který za Spojené státy americké jako voják padl kdekoliv na světě. Pro americký stát jsou i ty ostatky svého druhu občanstvím. Pro americký stát je úcta k velikosti každého občana měřítkem státnosti. Natož občana, který americký stát učinil proslulým v pospolitosti lidí. Ne tak my. Vsaďme se, že na Komenského muzeum v nekonečně vzdáleném Holandsku český stát ani malý peníz mít nebude. Umřel tam, ať to platí oni! uslyšíme moudrý hlas. Řekněme, že právě takové je měřítko české státnosti: Platit muzeum? Co z toho? Komu povstane užitek? Ani Komenského kostem už ne.

Centrum všech běd
27.8.2003    Mladá fronta DNES    str. 06    Názory
    KAREL STEIGERWALD        
Glosa

Existuje německý plán vybudovat v Berlíně Centrum proti vyhánění, memoriál vyháněcích a vysídlovacích procesů během 20. století. Že ten plán mají Němci, je pochopitelné. Vyhánění a vysídlování jako finále války se týkalo většinou právě jich. Memoriální budovy mají vždy jakýsi demonstrativní smysl. Mohli bychom si přát další memoriální stavby: Centrum proti spalování lidí, Centrum proti vyhlazování, Centrum proti zahajování válek. Pro jemnostznalce i Centrum proti vtažení rudých vojáků do centrální Evropy. Na břehu Havoly tvořily by jakýsi časový snímek nesmyslnosti dějin 20. století. Postavit stánek jen tomu vyhánění je netaktní - vůči těm, které postihlo i to ostatní, výše napsané. Ministr Fischer včera v Praze poznamenal, že sám má s centrem potíž a že odmítá směr debaty, která se o centru v Německu vede. Možná by se vyplatilo uvažovat o celoevropském Centru všech evropských běd. Každé utrpení mělo by tak svůj kout.

Stát buší do svobody
26.8.2003    Mladá fronta DNES    str. 08    Názory
    KAREL STEIGERWALD        
Pozor: chtějí trestat za to, jak lidé myslí

Pěcha je mladý radikální komunista, kamarád odpudivého Zifčáka. Dnes začíná v Šumperku jeho proces. Dopustil se vychvalování socialismu a žádal jeho obnovu. Nejvyšší politické veličiny označil za zrádce. Dejte stranou všechny paragrafy a zeptejte se svého svědomí: má být souzen a trestán pomatený mladý fanatik za vychvalování hnutí směřujícího k potlačení práv a svobod občanů, když stovky jiných ta práva a ty svobody v praxi a ve vysokých funkcích potlačovaly celé desítky let a dodnes se za nimi žádný státní zástupce ani neohlédl? A pokud ano, dávno mají ti ptáci doma příznivý rozsudek, který lživě stvrzuje jejich nevinu a zvyšuje drzost, nejvyššími zrůdami KSČ počínaje, fízly typu Minaříka konče. Proces proti mladému Pěchovi je trapným projevem malosti: kde to jde lehce, bouchnu si rád, kde je soupeř těžší, ne. Už slyším ty právnické hlasy: kdo má jakou povinnost konat, co Pěcha porušil, jak se dopustil, že stroj spravedlnosti a výkon práva běží Pěcha Nepěcha vpřed, svým zákonným rytmem. Jsme právní stát. A že jste do tenat toho rytmu za třináct let nechytili ty velké zlé ryby? Nikdy ze sebe nesejmete podezření, že rádi bušíte do slabých a případně i bezvýznamných blouznivců. Pěcha je na tom stejně jako vydavatel Hitlerova Mein Kampfu. Ten je souzen za vychvalování nacismu, třebaže jen vydal neproškrtávané a vykladači neožvýkané Hitlerovo dílo. Natahovat si triko na historicky zajímavé knize je lehčí než zabývat se českým fašismem, nacismem, hitlerismem, marxismem, stalinismem, jak si přejete, z gruntu. Jak chcete Pěchu soudit, když na to, co on hlásá, máte v parlamentě celou stranu? Stejnou jako Pěcha, jen mazanější. Naši komunisté po slovech pěkně kloužou, Pěcha ne. Tak bude pokrytecky souzen? Važme to, jak chceme, jedno je viditelné: stát si přivlastňuje moc soudit, co si lidé myslí. A trestat. To samo je základem všech hnutí, která potlačují svobody... To dá stát jednou k soudu i sebe?

Pověsit, napravit?
25.8.2003    Mladá fronta DNES    str. 06    Názory
    KAREL STEIGERWALD        
Glosa

Už zase dali vrahovi jedenáct let a šanci k nápravě. Člověk zavraždí, dostane jedenáct let a má polehčující okolnost: že dosud nevraždil. Znalci uvedou, že jeho osobnost není zcela narušena, a proto dostal mírnější trest, aby se za jedenáct let napravil a z věznice zpět se vrátil spořádaný člověk. Tomu se u nás věří. Jedenáct let v krutosti věznice, bez ženy, bez muže, bez normálních lidských vztahů - v přízračném prostředí zlámaných životů dojde k napravení osoby, která se v normálním prostředí mezi lidmi pokazila? Vrah má být uvězněn. Předstírat, že je to kvůli nápravě, je pokrytectví. Jedenáct let za mřížemi každého vraha dorazí a dočubí až k samému dnu. Vždyť už to základní, že každý vrah chce sám od sebe dál žít, svědčí o tom, že vrah přikládá své existenci větší význam než své vraždě. Chce-li se vrah napravit, je to věc jeho duše, věznice nevěznice. Ta má jiný účel: zmordovat vraha tak, aby už nikdy nezvedl pracku. Ale náš humanismus to nahlas nepřizná. Řekne - když už ho neumíme pověsit, napravíme ho. Howgh.

Zvedněte hlavu
23.8.2003    Mladá fronta DNES    str. 06    Názory
    KAREL STEIGERWALD        
Fejeton 

Učitelé tedy stávkovat budou. Ale jen první den. Co to udělá se školstvím? Nic. Proti chmelové a bramborové brigádě je to úplné nic. Nehledě ke žním a sázení stromků. Školní běh býval prošpikovaný nejrůznějšími akcemi. Od drobného dvouhodinového vítání Brežněva a Jumdžágína Cedenbala či promítání filmu Pád Berlína nebo zdobení školních oken hnusně vybarvenými krepovými papíry a neméně hnusnými obličeji státníků, jimž žactvo výchovně přezdívalo prasohlavové, až po rozlehlejší týdenní akce Zelené Krkonoše. V druhém sledu následovaly výpadky technické. Uhelné prázdniny, prázdniny plynové a různé typy karantén. Žactvo i tak školou prošlo a jakéhos vzdělání se domohlo. Stávka v rozmezí hodin či dnů nemůže mít žádný vliv. Je to jen směšné pípnutí. Učitelé by měli konečně zvednout hlavu a pustit se do stávek rozlehlejších. Bojovat je třeba v dimenzích měsíců a let. Pak by se teprve vidělo, jak nezbytný je učitel! Mohlo by se však také ukázat, že ani tříletý výpadek ve školní docházce nemá na mládež negativní vliv. Třeba by začala dozrávat generace neuťápnutá a sebevědomá, která se o své vzdělání umí činorodě postarat sama. Mizet by začali donašeči, šplhouni a ufňukaní jedničkáři s hlavami plnými perfektní znalosti přítoků řeky Leny podle velikosti i podle abecedy. Vyšlo by najevo, že stávkovat je riskantní i pro stávkující. Ale nebojme se. Odvahu od učitelů nečekejme. Stávkovat se bude maličko, a nic tak zase najevo nevyjde.

Werichův socialismus
21.8.2003    Mladá fronta DNES    str. 06    Názory
    KAREL STEIGERWALD        
Glosa

Budou stávkovat: učitelé, úředníci, železničáři, doktoři. Divím se, že nestávkují důstojníci a herci. Špatně placeni jsou všichni, chtějí to zlepšit. Každá stávkující skupina říká: Vy ostatní, dejte mi víc ze svého, nebo nejezdím, neléčím, případně nestřílím a nehraju. Jasnost tohoto říkání je zastřena řečí: mám právo, protože... a zasloužím si, protože... Ano, učitelé jsou placeni mizerně, taktéž doktoři, herci, všichni. Špatně jsou dokonce placeni i ti, kteří se dosud neozvali. Však se ozvou! Pokud mají stávkující v rukou mocnou zbraň, například lokomotivu nebo dítě, mohou se stávkou uspět. Většina se lekne, vláda stávkujícím přidá. Ne proto, že to je spravedlivé a podle zásluh, nýbrž proto, že se lekla. Herci ve stávce neuspějí, důstojníci taky ne. Obou se nikdo nebojí. Naštěstí. Skupin, kterých se nikdo nebojí, je mnoho. Kdyby stávkovaly a vynutily si přídavek k platu i ty, platilo by Werichovo: Všichni všechněm všechno dáme. Ovšem s opravou: a dohromady nebudeme mít zas nic.

Realista Brežněv
21.8.2003    Mladá fronta DNES    str. 06    Názory
    KAREL STEIGERWALD        
Pražské jaro nechtělo komunismus zničit

Ani sebekulatější výročí srpna není důvodem k oslavám. Rok 1968 včetně ruské okupace náleží k trapným stránkám naší historie. V dějinách odboje proti panství Rusů ve východní Evropě mají české události toho roku podivné místo: nešlo o pokus odstranit komunismus, šlo o jeho vylepšení a upevnění "družby" s Rusy. Kremelští diadochové museli žasnout, když jim z Prahy přicházely rady, jak vypadá pravý komunismus a jak jej mají vylepšovat. Bouřit se ve jménu zlepšování komunismu nenapadlo žádnou jinou zemi východoevropského ruského panství - jen Čechoslováky. Jiné známé vzpoury měly opačný cíl: komunismus a ruskou nadvládu odstranit či alespoň ulehčit. Paradoxem dějin je, že české recepty na zlepšení komunismu by vedly k jeho rychlé demontáži, jak to předvedl o dvacet let později Gorbačov. Rozhodující pro "polednové politiky" byly ideály socialismu s lidskou tváří, nikoliv praktický život patnácti milionů občanů v konkrétní situaci: pod ruskou nadvládou. Slavit muže roku 1968 za jejich selhání je podobně omylné jako slavit hrdinství atentátníků na Hitlera z roku 1944. I ti chtěli vylepšovat svůj nacismus, když se ocitl v bezvýchodné krizi. Vzpoura proti Rusům nebyla projevem touhy po svobodě a demokracii, nýbrž touhy uskutečňovat dokonalý komunismus za každou cenu. Krutost padesátých let si podávala ruku s fantazmagorickým rokem '68. Poslouchej naše ideje, přikazovali dokonce titíž lidé. Nejprve věšeli ženy, pak dávali rozumy o demokracii. Realistou byl nakonec jen ničemný Brežněv. "Gorbačovskému" paradoxu už tehdy dobře rozuměl. Chápal, že čeští rudí adamité komunismus nezlepší, nýbrž zahubí. Chtěl ho zachránit, zavolal tanky. Nám zbyla trapná legenda: vtipný mi nápisy na výlohách jsme prý ty tanky porazili.

Lidožravý státník
19.8.2003    Mladá fronta DNES    str. 08    Názory
    KAREL STEIGERWALD        
Politický zločin nadále zůstává zločinem

Idi Amin, řezník, maršál, vůdce Ugandy a její vrah, zemřel. Tiskové agentury konstatují, že v lednici skladoval hlavy lidí, zabil i své dítě, odpůrce házel krokodýlům, vyvraždil více než půl milionu Uganďanů. Tato stvůra tedy zemřela. Agentury se nezmiňují, že stvůra také předsedala organizaci afrických států, byla s potleskem vítána v OSN, navštívila Francii. Světová politická scéna tuto lidožravou obludu respektovala, byla přijímána, zvána, vážena asi přec jen ne. Tento negramotný a krvavý vládce umřel mnoho let po zločinech, v poklidu, v saúdskoarabském exilu. Nikdo jej nezatkl, nepostavil před soud. Byl prostě šéfem státu a hotovo. Poslední měsíc jej drželi při životě pomocí přístrojů, ačkoliv mu ty přístroje už dávno měli nacpat do chřtánu. Balkánským zločincům to musí být líto. Líto to musí být i Saddámovi. Proč oni ano, zatímco lidožravý řezník ne? Naši nikdy nepotrestatelní komunističtí zločinci mohou kývnout hlavou: vida, spravedlnost existuje nejen v ČR, ale i v Arábii. Ta spravedlnost má podivný rozměr. Když jsi státníkem, můžeš své zločiny páchat beztrestně. Jsou povýšeny na jakési státní akty. Z důvodů zcela neznámých nezatknou lidožrouta Amina v Arábii a nedají jej soudu. Jeho lednice s hlavami nejsou zločinem - nýbrž politikou. Je tato svatost a beztrestnost vládců vzpomínkou na časy, kdy se panovníci rodili z lůna bohů? Mezi zločinem a trestem stojí státní hranice: nevměšování do záležitostí jiného státu je pro lidožravé vládce dalším štítem. Jednoduchá námitka, copak to je nějaký stát, když tam žerou lidi, neplatí. Amin byl přitažlivý pro Rusy - jako bojovník proti imperialismu a neokolonialismu. Byl přitažlivý pro Araby - jako vášnivý antisemita. Milovali jej Afričané - pyšní, že mají vlastního černého pána. Politický zločin je stále ve věku nevinnosti. Pořád ještě se mu vznešeně a lživě říká: politika.

Skol, bože, Klausovy pochlebníky bleskem!
9.8.2003    Mladá fronta DNES    str. 03    Víkend - téma
    Karel Steigerwald        
Jak vidí Klausovy odpůrce člověk, který mezi ně nepatří

KLAUSOVI ODPŮRCI

Nepřátel má Václav Klaus mnoho. Z různých stran, z různých ideologických zdrojů, různého vzdělání a vyznání. Ale jedno mají společné, začněte s nimi o jakémkoliv problému, zachmuří se, a zahloubáni do složitosti a ničemnosti nesprávného jevu, velice rychle skončí u neblahé role Václava Klause. V případě některých publicistů můžete dělat i riskantní sázky. Vždy vyhrajete. Ať kosmos, zdravotnictví, bouře v Karibiku, kolaps hvězd, milenci Marvanové, na konci článku je vždy Klaus. Neexistuje téma našeho života, jehož rozbor by v několika minutách nevedl až ke zločinům Václava Klause. Ty zločiny odhalují nepřátelé s vášní a hněvem. Je patrné, že se jich osobně dotýkají. Jsou většinou spojeny s rozličnými spiknutími, s komploty tajemných postav a sil, které jak jedovaté nitě obepínají náš život. V šeru se spojují průmyslové síly s komunistickými bossy, narkomafie těží z opozičních smluv, v sekretariátech stran ožívají slušovické zombie, v neznámých bankách bobtnají nepolapitelná konta. A to vše je ještě jen špička ledovce, jenž pluje zlověstně, nevíme kam. Klaus se přibližuje fašismu, národovectví, zvrhlému liberalismu, loupežnictví. Jeho odsouzení není výsledkem upocených rozborů, nýbrž nejniternějších emočních procesů a vnitřních nazření, jichž si mnohé civilizace cení víc než nějakých otravných analýz. Klaus je postava magická. Nejspíše se podobá negativním bohům raných civilizací. Jeho nepřátelé upozorňují, že může prakticky za všechno zlé. Sami už dříve varovali, připomínali existenci kladného boha Havla, ale nikdo je nevyslyšel, a dnes to tedy máme. Negativní bůh je prezidentem. Což je vzhledem ke všemu velké zklamání a je to nebezpečné. Ale magické postavy jsou vždy vícevrstvé a jejich interpretace může být jen metaforická. Nenávist Klausových nepřátel není nic jiného než jiná tvář lásky k němu. V čele nepřátel často stojí bývalí učedníci. A jsme doma: tolik mistra milovali, tolik do něj vkládali nadějí, až mistr neobstál. Vydali jej katům, aby učinil zázrak a zjevil svou božskou podstatu. Nezjevil, a svět učedníků se sesypal. Nejsou to oni, kdo zradili Klause, Klaus zradil je, své nepřátele. Řekl: Zbuduji ráj, a ráj není. Je to krásná moderní podoba lásky: učiníme tě pachatelem všeho, abys mohl dokázat, jak jsi velký. To je jařmo, které nepřátelé na Klause uvalili. V tomto nábožném prostředí žijeme s Klausem a jeho nepřáteli. Je to vzrušující, napínavé, svaté. Má to dvě slabiny: nebýt Klause, neznamená to všechno vůbec nic. Hon na Klause je na ruby převrácený kult: v obou případech každý den Klaus. Pachatel či bůh, vždyť je to totéž. Druhou slabinou je, že nemáme skutečné Klausovy kritiky. Asi se jim nechce v rykotu nepřátel mluvit. Je to škoda. Naše, Klausova a koneckonců i těch nepřátel, pro něž i tento článeček nebude důvodem k úvaze, nýbrž k trestu: skol, bože, Klausova pochlebníka bleskem.

***

Proti

Co říkají mediálně známé tváře

"Klaus pro mne zkrátka není žádný de Gaulle, protože o jeho statečnosti v boji s předchozím režimem jsem se prozatím nikde nedoslechl," napsal Jan Hřebejk v lednu loňského roku do jednoho společenského týdeníku. Zařadil se tím jasně mezi Klausovy odpůrce.
Jan Hřebejk, režiséř

Byla jednou ze skupiny umělců a intelektuálů, jimž se nelíbila Klausova náklonnost k Vladimíru Železnému. Požadovali v otevřeném dopise, aby vysvětlil, jak je propojen s televizí Nova.
Věra Galatíková, herečka

"Já jsem volíval ODS. O mně je známo, že jsem byl příznivcem toho, aby se vláda nechala v klidu pracovat a neskandalizovala. Postupně mě ale ODS zklamala. A speciálně Václav Klaus, jehož jsem byl opravdu velkým zastáncem," řekl před dvěma lety pro MF DNES.
Ladislav Smoljak, herec a režisér

Další oponenti

* spisovatel Michal Viewegh, jenž Václavu Klausovi věnoval svůj poslední román Báječná léta s Klausem
* režisér Jan Svěrák, který se spolu s dalšími umělci a intelektuály (například s Ludvíkem Vaculíkem, Václavem Bělohradským, Janem Burianem, Erazimem Kohákem, Táňou Fišerovou a Zdeňkem Svěrákem) podepsal pod otevřený dopis adresovaný Václavu Klausovi. V něm se ptali na to, co bylo předmětem mimosoudního vyrovnání mezi ODS a televizí Nova. Impulzem bylo, že se Klaus zastal tehdy stíhaného Vladimíra Železného slovy, že "neví, proč se nechovat slušně, když se TV Nova vždycky chovala slušně k němu".

Rychetského výzva
7.8.2003    Mladá fronta DNES    str. 08    Názory
    KAREL STEIGERWALD        
Prezident jmenoval předního politika ČSSD Rychetského předsedou Ústavního soudu. To musí mnohé znepokojit - politik s významným vlivem na tvorbu ústavy a zákonů se tak ocitá v postavení nezávislého posuzovatele a hlídače ústavnosti. Bude se kombinovat, jak velká je Rychetského nezávislost, nakolik je spojen se svými socialisty a se svým právnickým dílem, které v ČSSD tolik let spoluvytvářel. Z hlediska odbornosti a ctihodnosti žádné námitky asi nepřijdou. Rychetský je velmi zkušený, odborně disponovaný a ctihodný muž - v zásadě takový, jakého funkce předsedy Ústavního soudu vyžaduje. Česká politická prudérnost však řekne: chceme odborníka apolitického, bez závazků. Možná, že opačný požadavek je rozumnější: chceme naopak muže z politiky, s rozsáhlou praxí. Muže, který ve vichřici politiky obstál, který v únavné nízkosti obyčejné politiky neztroskotal a neselhal. Muž, kterého život v mnoha směrech už prozkoušel, může být mnohem bezpečnější volbou než neznámý nezávislý odborník. Politické šarvátky všedních dnů jsou dobrým výcvikem pro strážce ústavnosti. Kdo v nich obstojí se ctí, může šilhat po vysoké metě. Rychetský obstál. Není žádný důvod domnívat se, že se nyní změní v loutku kočírovanou z Lidového domu. V jistém smyslu je úřad předsedy Ústavního soudu víc politický než křeslo ministra. Jsou politiky partajní, vládní, opoziční, politiky resortní, lobbistické. Nad nimi ve výšinách najdeme pak politiku státu, to nejvyšší nad vším profánním, nad obyčejným během vládnutí, to nejcennější, co může politik pěstovat. Takových funkcí je samozřejmě málo - předseda Ústavního soudu k nim patří. Pro politika větších rozměrů je to výzva lákavější než židle ministrů a než ideály, které mají v kancelářích politických stran. Zvykejme si, že právě proto do těchto funkcí budou odcházet přední lidé z politiky. Čekejme od nich, že jejich nezávislost není dána tím, že jsou neznámí, nezkušení, bez názoru a funkcí, nýbrž že jsou pravým opakem: nezávislost garantuje životní praxe, podíl na politických bojích, schopnost mít názor a stát za ním, jakož i schopnost tolerovat jiné. Pro Rychetského je to výzva také osobní. Vláda tu už nebude dlouho, zatímco Ústavní soud je z Rychetského hlediska věčný.

Otcové a stát
6.8.2003    Mladá fronta DNES    str. 06    Názory
    KAREL STEIGERWALD        
Špatný stav právních poměrů asi vrcholí

Čeští otcové žalují český stát u Evropského soudu pro lidská práva, protože jim není schopen zajistit právo stýkat se s vlastními dětmi. Nejsou ani první, ani poslední. Patrně také, jako jejich předchůdci, u Evropského soudu uspějí. Český stát prohrává, co může. Doma se pyšníme vyspělostí naší demokracie a její bohatou tradicí sahající nejen k první republice, ale často ve vizionářských záchvatech až k husitům. Za hranicí tato pýcha neplatí. Rozvedení otcové se soudí o to, kdy a jak se mohou stýkat s dětmi - často i více než deset let. Děti jsou mezitím dospělé, stýkají se, s kým chtějí, a soudy soudí dál. Nesmyslná délka soudního řízení je jednou z příčin neúspěchu českého státu u zahraničních soudů. Druhou příčinou je nevymahatelnost práva. Soud rozhodne, rozsudek platí, ale neuskuteční se. Kdo rozsudku nedbá, dostane třeba někdy i pokutu - a zase ji nikdo nevymáhá. Pro český stát je to nezvyklá situace - odjakživa byl spíše zpupným drábem, než aby se občanů obával, a náhle mu nějaký cizí soud rozsudkem nařídí: Drábe, zaplať! Žalovat stát se u nás nenosí, natož úspěšně. Stát dodnes trpí ideou, že má vždy pravdu a že občan je obtížné nic. To je dosti ponurý stín na naší ospalé demokracii. Rozsudky Evropského soudu by ji měly velmi rychle z šerospánku probudit. Je zle, hoří, může být hůř. Léta blazeovaně zmiňovaný špatný stav právních poměrů ve státě asi vrcholí. Jakmile si občané zvyknou jezdit masově žalovat do Štrasburku, bude se státem zle. Prohraných případů budou tisíce, desetitisíce. Stát bude mít pak jen jednu možnost: evropské rozsudky ignorovat, jak je z domova zvyklý. Evropštější než ignorance by bylo právní poměry u nás rychlostí víc než bleskovou měnit.

Dr. Svoboda, doživ. nesmrt.
5.8.2003    Mladá fronta DNES    str. 08    Názory
    KAREL STEIGERWALD        
Ministr Svoboda ozdobil všechny naše velvyslance novým vavřínem: titul velvyslanec je doživotní. Je to v duchu českých tradic - hejno titulů před neznámým jakýmsi jménem typu Vomáčka, Mrkvička, Svačina, hejno titulů za ním. Páni doživotní velvyslancové prominou, mezi těmi cingrlátky se jméno ztrácí, jeho vážnost nahrazuje ševel těch přivěšených tretek. Pěkně působí nedávno zavedená ozdoba Mgr., která neznamená Magor, což by v mnoha případech vzdělanců bylo výstižné. Nikde se nemilují tituly, hodnosti, doktoráty, důstojnosti, erby jako u nás. (A v Rakousku.) Vždyť i ta naše vláda sedí ve Strakově akademii - rytíř Straka byl mezi šlechtice se vyšvihnuvší plebejec z časů, kdy urozenost už nepadala z nebes, nýbrž z milé vůle panovníka. Všimněme si, kolik afér láska k cingrlátkům přinesla našim politikům, kteří se rádi vydávají nikoliv za inženýry, nýbrž za doktory, třebaže inženýrský titul přec jen vyjadřuje jisté dovednosti a nabyté znalosti, zatímco doktorem může být v naší rozvrácené společnosti nejen skutečný vzdělanec, nýbrž i kdejaký otlemený šizuňk. Říci o někom "doktor Vomáčka" může znít stejně podezřele jako "Harry tříprsťák". Úžasné tituly může si ministr zahraničí přečíst na starých hrobech. Například doživotní: paní vrchní ústřední topeňová. Manžel byl vedoucím ústředního topení, vdově to zůstalo až do smrti. Vrchní revident v. v. Disponent pomocné spisovny im Ruhestand. Ministr by se na hřbitově mohl inspirovat k dalším poctám. Nabízí se svůdné: Doživotní zesnulý. Doživ. zesn. Doživotnost ovšem dělá potíže - v Německu máme dva velvyslance, pána a paní. Paní je doživotní, pán ve funkci. Paní doživotní přiznává, že laikům se to plete. Přeceňuje situaci, i laikové pochopí, že se jedná o podivný blbinec a nezvyklou vyvřelost lidské pejchy. Demokratičtí činitelé to mají ovšem marné, nikdy nedocílí důstojnosti šlechticů. Když vás pozve von Metternich na návštěvu, podá vám vizitku, kde je napsáno zu Metternich. Když se zeptáte, kde to je, zvedne lehce obočí a upřesní: Schloss Metternich. Toho žádný doživotní velvyslanec nikdy nedocílí. Dobrým směrem jdou američtí boháči. Na vizitce mají: M.G. Nebo J.P.P. A dál už nic. Připisovat k takto významným jménům nějaké PhDr. nebo Mgr., neřkuli Doživ. velvysl., není třeba. U nás se bez titulů nehnete. Po lžidoktorech nás čekají i "lživelvyslanci". Někoho jistě napadne napsat si: Doživ. velvysl. ve státě Mganoho. Nikdo neví, kde Mganoho leží, věc projde lehce. Když člověk ničím není, snadno se dá zlákat k myšlence něčím lesklým své mizerné jméno ozdobit. Titulů a hodností je dost. Jméno může nakonec i vypadnout. Člověk se jmenuje "PhDr. Mgr. doživ. prof. doc. RNDr." U takto pěkného jména vám jméno ani nechybí. Nejvyšším titulem smrtelníků je Nesmrtelný. Pište si: Dr. Svoboda, Mgr. doživ. nesmrt. ministr.

Oběti propagand
5.8.2003    Mladá fronta DNES    str. 08    Názory
    KAREL STEIGERWALD        
Glosa

Pan Pehe se ptá, zda je prezident Klaus obětí propagandy. V témže článku si hned dává odpověď. Hradní úřednictvo označuje výrazy "prezidentská kamarila" či "fámulus českého prezidenta". Jsou to staré dobré a osvědčené propagandistické nadávečky. Odtud už je jen krůček k vynikajícímu "takzvaný profesor Klaus". Propaganda se u nás má ráda. Používá ji každý. Ale nerozčilujme se, ozývá se naštěstí ze všech stran a směrů, takže se ten zpěv navzájem ruší. Obětí propagandistických kanonád však může být každý. I ten nešťastný fámulus Pehe se svou kamarilou.

Ta Kavanova důvěra!
26.7.2003    Mladá fronta DNES    str. 06    Názory
    KAREL STEIGERWALD        
Glosy 

Vletním horku zapadlo, že Kavan nebyl prověřen bezpečnostním úřadem. Je to zpráva první velikosti, ačkoliv ne překvapivá. Muž, který z hlediska státu není důvěryhodný, a nesmí tedy znát různé tajnosti, byl ministrem zahraničí a předseduje světu. 
	Ale všem je to jedno. V září Kavan už jde pryč, proč se vzrušovat. Ona to totiž není zpráva o Kavanovi, nýbrž o bezpečnostním úřadu. O tom, jak to s ním lze koulet. Kavana prověřoval tak dlouho, až to bylo k ničemu. Z prověřování se asi nestřílí. Nikdo si z něj nic nedělá, a když jde do tuhého, dá se s tím prověřováním šikovně cuknout. Sám Kavan řekl, že se výsledku nediví a že je rád, že nebyl obviněn ze styků s tajnými službami. 
	Dnes všechna tajemství už ví. Je jedno, že ho teď, na konci, neprověří. Kdyby Kavana neprověřili na začátku, jeho nevšední příběh by měl jiný průběh. Závěr? K čemu ty bezpečnostní prověrky asi jsou?

Evropský národ
25.7.2003    Mladá fronta DNES    str. 09    Názory
    KAREL STEIGERWALD        
Rozpouštět národy, to zní zlověstně

David Jan Novotný chce národy rozpustit v Evropské unii, protože národy, píše, toť šílený nápad. Jich rozpuštěním zanikne nacionalismus a všechno to svinstvo, které zplodil. Ale rozpouštět něco v něčem - to zní v Evropě dost zlověstně. Novotný, nepřítel národů, uvažuje právě jako příkladný fanatický nacionalista - extremista. Jen místo ten či onen národ říká: Unie! S povýšeností hodnou zuřivého nacionalisty. Na národy se vzteká s vášní - zas nacionalisty. On si vymyslel, že národy zaniknou, a proto je pronásleduje - a že neodpovídají jeho nálezu a aby se jeho nález stal skutečností. Národ je mu šíleným nápadem. Jako by přednárodní království nebyla stejně šílená, jako by náboženské války nebo války socialistické nebyly stejně šílené jako války nacionální. Je posedlý Evropskou unií jako nějakou svátostí, v jejímž jménu se musí... Dál to známe. Problém nacionalismu není v tom, že má někdo nějakou národnost, nýbrž v netoleranci, v bigotním přecenění vlastního chlíva a v nenávisti k cizotě. Jestli tomu národu říkáte tak či jinak, třebas i evropanství, je jedno: hlavní roli hraje nesvoboda, ne jméno národa. V Novotného bezohledném vzývání EU musí Neevropan vidět xenofobní nacionalistické křepčení obyvatele jednoho bělošského kontinentu, jichž ale je celkem v různých barvách pět. Všelijaké dokazování neexistence či mizení národů je scholastika směšná stejně jako mudrování o andělech na špičce nože. Národy tu přeci jsou, neštěstí nepochází z jejich existence, ale z výše už popsaného: z intolerance, bigotnosti, xenofobie. Rozpouštění národů může napáchat stejně zla jako radikální nacionalismus. Rozpouštění národa skončí rozpouštěním jeho občanů. Bojovat za sjednocenou evropskou národnost je stejná hloupost jako křepčit okouzlením nad výjimečností kteréhokoliv z národů. Člověk může být běsnícím národovcem nebo běsnícím euroobčanem. Vyjde to nastejno. Národy tu jsou a jsou různé, to je samozřejmost, která nás nemusí ani rozčilovat, ani okouzlovat. Co by nás mělo vzrušovat, je to podstatné: svoboda lidí. Národ si nechte každý, jaký chcete, o svobodu však stůjte. Ta je nakonec důležitější než celá EU, jež měla by být té svobody jen služkou. A s nějakým, jak píše Novotný, ein Europa, ein Mensch, jděte se vycpat. Vždyť je to totéž jako ein Eintopf, abych hned nenapsal ein Führer. Hrnců, lidí a Evrop, naštěstí, jsou haldy. Každá jiná. Ale ani führerů, žel, není málo. Rozpouštění národů souvisí s druhou stránkou věci - se vzýváním EU jako říše dobra, která nás polepší. U nás je neschopnost, korupce, nevzdělanost, arogance, politici jsou blbí, líní, odrzlí. Těchto neduhů nás prý zbaví EU. Jsou to ideje poddanského lidu: do naší bídy a smradu přijde voňavý pán a zavede nám dobro. Ale blbé, líné a odrzlé politiky zná i EU, taktéž neschopnost, aroganci. Korupci zná také, například teď jedna velká v EU běží. Na její rozměry bychom se my chudší ani nezmohli. Češi mají sklony plodit charizmatické vize a konstruovat vysněné říše dobra. Pokud k tomu budou chtít používat i EU, nedopadnou dobře. Každý je ošidí, vytře jim zrak a nechá je v kotlině za Šumavou naplano, zato hodně rozmáchle mudrovat. EU se nehodí ani k rozpouštění národů, ani k vymycování neřádu. K čemu se EU naopak hodí, na to bychom měli rychle přijít. Někte ré z dosud nerozpuštěných evropských národů to už zcela realisticky vědí.

Chudák Špidla
24.7.2003    Mladá fronta DNES    str. 06    Názory
    KAREL STEIGERWALD        
Hojdar skočil a půjde cestou Wagnera

Hojdar odskočil z poslaneckého klubu. Je to jeho slavný den. Už dnes můžeme hádat, že také poslední. Na prudké poskoky činovníků jsou soudobé politické dějiny naší vlasti bohaté. Je to jakoby nepochopitelné: činovník slouží, táhne, vydrží mnoho, až náhle jednoho dne z jasného nebe - prásk. Odskočí, zradí, vystoupí, bouchne pěstí, kopne do šachovnice. Argument má ušlechtilý: nemohl už snášet, dost bylo zrady, pohár neřádstva přetekl. Vloni takto skákala Marvanová, před časem slavný Wagner, stejně náhlým skokem vyskočil z ODS Zieleniec, po něm Ruml s Pilipem, našli bychom další. Samí ušlechtilí skokani. Ani jeden z nich nepostřehl, že ušlechtilý argument vždy nutně šplíchne po skokanovi: tos včera nevěděl, co dnes víš? Až dnes jsi prohlédl? Nebo jsi včera lhal a dnes ne? Z které utajené intriky vlastně skáčeš, mravomluvče? Prudce vyskočit je vždy problematické. Pachatele to může ozářit. Stoupá na významu, veřejnost jej vidí a on sám opájí vlastní naivitu zvětšenou důležitostí. Let má skokan pěkný. Pád je do nicoty. Skokany plodí politické rovnováhy, stojedničkové koalice, které vnukají jedincům víru, že jsou důležitější než jejich jeden hlas. Hojdar může Špidlovu vládu povalit, ale nemůže víc: tok událostí nepřesměruje. Zajistí si toliko vlastní smrt. A oprávněně. Události nevezmou Hojdara za ruku a nepůjdou s ním. Politiku nedělají skokani. Už proto ne, že mrtví v politice neznamenají nic, leda ozdobu na něčím praporu. Taktik řekne, že Hojdarův skok je skok zemanovců po Špidlově krku. Možná. V tom skoku je Hojdar král kamikadze. Skočil a půjde cestou Wagnera. Politika je navazování vztahů, formování skupin, přesouvání sil, sjednávání nových úmluv a porušování starých spolků. Tento pomalý tok politiky a zdlouhavé chystání změn přináší lidem bezpečí. Vzruch skokanů je iracionální. Skokan nemá zázemí tvrdé práce v poli. Zpívá: já na to mám. Špidlovi socialisté za to Hojdara snědí a dobře mu tak. Mezitím ale už může být po Špidlovi.

Muž se škraloupem
23.7.2003    Mladá fronta DNES    str. 06    Názory
    KAREL STEIGERWALD        
Glosa

Papež jakoby pod tlakem svého jména říká: Kdo je nevinný, ať hodí kamenem. Mýlí se však. V politice neházejí kameny nevinní, nýbrž každý, kdo kámen v ruce má. Papež si prožije spor o to, zda opilý řidič může být ministrem. Na jeho výsledku moc v této mělké zemi nezáleží: opilci se budou Papeže zastávat, političtí nepřátelé plus neopilci pro něj dobré slovo nenaleznou. On sám by se mohl alespoň přejmenovat - proč zatahovat do hádanice Vatikán? Vzhledem k duchovní úrovni opileckého sporu hodilo by se třeba jméno Papežík. Už jsme měli ministry stokrát horšího obsahu - a přežili jsme je ve zdraví. Ale proč se ministrem spravedlnosti chce stát ausgerechnet osoba s tak vlažným vztahem k zákonu? Uvnitř uchazeče by mělo být tolik zákona, že i ve dvě v noci nepřeběhne pustou ulici, nýbrž čeká na zelenou. A proč socialisté vytahují na světlo boží muže se škraloupem? To nemají v kapsáři dost mužů bez škraloupu? Spor o promile za volantem se však hodí: právě v něj se smrskne celá bolavá problematika "spravedlnosti u nás".

Zastavit - stát!
12.7.2003    Mladá fronta DNES    str. 06    Názory
    KAREL STEIGERWALD        
Kdo je nebo může být naším nepřítelem? 

Armáda bude mít jen třicet tanků. Generálů je o něco míň. Za touto zbrojí bude stát třicet tisíc vojáků. Proti komu? Kdo je nepřítel? Stačí na něj třicet tanků? Nebo pětatřicet, padesát, sto? Proti komu vojsko platíme? Jaké má mobilizační plány? Kam se síla třiceti tanků hne? Ví toto někdo? Existuje nějaká doktrína - proč vojsko. Jak velké, proti komu? Vstoupili jsme do NATO - tady se nabízí odpověď: česká armáda jsou oddíly specialistů pro zvláštní účely, zasazené do mezinárodního demokratického vojska. To bychom jako laikové pochopili. Doma nás ohrožuje jediné - terorismus a vlastní hloupost. V zahraničí jako každou demokratickou zemi - známé říše zla, řečeno stručně. 
	Před patnácti lety byla naše rudá armáda alfou i omegou všeho. Dnes není armáda ničím. Existují už jen poslední argumenty. Potřebujeme vojáky, aby armádu hlídali. Rušení armádních částí je provázeno křikem: nezaměstnanost v regionu. Vypočítává se, k jakým škodám u civilistů dojde zrušením armádní části. Armáda má tedy dva účely: hlídá sama sebe před zloději a je nástrojem boje proti nezaměstnanosti. Původní účel, obrana, kamsi zmizel. Existuje účel třetí, skrytý. Je panovníkův: jsem smuten, vykonám přehlídku vojska. Vojsko se seřadí, pochoduje a zbroj se blyští. Panovník to hrdě obzírá. 
	Politici říkají, že stát bez armády být nemůže. A přitom už bez armády dávno je: třicet tanků nikoho neporazí a to, co za armádu vydáváme, nemohlo by čelit nikomu v okolí. Ale není to chyba: žádné okolí nás neohrožuje. Demokratické státy se ještě nikdy v dějinách navzájem nepřepadly. Vždy našly rentabilnější řešení konfliktu. 
	Třicet tanků má jedinou přednost: někdo jim může velet. V našem případě to bude ohromné množství šarží a nadšarží. A toť armádní smysl sám. Ale jaký dají rozkaz? Zastavit - stát! Zachovejte klid. To je klasický český rozkaz.

Mizerný je pohled na Evropu
11.7.2003    Mladá fronta DNES    str. 06    Názory
    KAREL STEIGERWALD        
Schröder nepojede do Itálie na dovolenou. Státní tajemník Stefani řekl, že Němci jsou hlučná spodina, která sotva vypije pivo a zhltne hranolky, pořádá soutěže v říhání. Předtím předseda italské vlády nabídl německému poslanci Schulzovi roli kápa ve filmu o koncentračním táboře. Schröder mohl celý problém odbýt poznámkou třeba o tom, že ti žrouti makaronů ječí a smyslně vyskakují tři metry vysoko, jakmile spatří jakoukoliv cizí vdanou ženu. Je pokrok, že se to vrazilo do dovolené. Dřív z takových příčin byly války. Dnes to odskáče jen krásná paní Schröderová. Stráví dovolenou za Alpami, ve vlhku, kde prší a všechno plesniví. Kam jinam by Schröder jel? Na Evropu není pěkný pohled. Národů je v ní mnoho, ale nestojí za nic. Francouzi jedí žáby a vlastní nadutostí brnkají o nebesa, ačkoliv se dorozumívají nosním funěním. Funěním hrdelním se dorozumívají Irové. Irky jsou kostnaté jako delfín ležící pět let na skalisku. Angličanky vypadají jako navlhlé oslice, protože celý život pojídají oves. Dánové jsou nepřetržitě opilí. Nepřetržitě opilí jsou i Belgičani, ale myslí, že nejsou. Poláci kradou elektrické vrtačky. Polky připomínají učitelky ručních prací po třiceti letech. Rumuni vám prodají kolo, které vám předtím ukradnou. Totéž dokážou i s vaším dítětem. Bulhar vám prodá sám sebe a vy ho pak nedostanete z bytu. Holanďané se vrtí na silnicích jako slepé krůty a chrochtají jako vepř hledající lanýže. Maďaři jsou šlechtického původu. To se vám nemusí vyplatit. Nalijí do vás sladké červené víno a pak vás zmlátí. Slováci jsou odkojeni absintem, ale na salaši. Švýcaři vypadají jako vyrobení ve švýcarské továrně. Chorvati mají přísloví: Když vidíš Maďara, dej mu přes držku. Ale bijí i sebe. Češi jsou hulváti. Pojídají mouku a mastnotu plus všechno, co ukradnou. Zhltnou i drobné předměty. Břicha nosí před sebou na popruhu již od 15. století. Češky zas mají zadky, které ve vás vyvolají dojem, že se poblíž vylodil král moří plejtvák modrý. Tak vypadá Evropa. Všichni by se měli omluvit všem za to, že něco tak odporného, jako jsou oni, vůbec existuje. To by situaci zlepšilo, omluva vždycky hodně pomůže. Pomohla by také kampaň v zahraničí. Chystají se na ni Němci. Rozjeli diskusní fórum o změně image Německa. Dokážou, že nejsou bývalí nacisti a bezduší dovolenkáři, nýbrž že jsou sexy. To dožere mnoho národů. Zejména ty jižní, které si v okázalém sexu libují. Novou, uvolněnou tvář Německa reprezentuje prý fakt, že mají krátkou pracovní dobu a nejvíce volných dnů v Evropě. To dožere i zbytek, který by nad novou německou sexualitou mávl rukou. Představme si, jak skoro sto evropských národů vede kampaň za zlepšení své nevalné pověsti. A dokud se všichni nepolepší, měli by sedět jako Schröder doma. Nikdo nemá zapotřebí, aby mu v cizině řekli: Kam to lezeš, ty český štětináči?

***

Italský premiér Silvio Berlusconi
KRESBA: VÁCLAV TEICHMANN

Politický pud
10.7.2003    Mladá fronta DNES    str. 08    Názory
    KAREL STEIGERWALD        
Kinského případ je jednodušší, než se zdá

Podle jedněch byli Kinští Němci, jeden z nich přední nacista, a majetek jim byl uzmut po právu. Podle druhých majetek nikdy nepřestali vlastnit. Vlastníkem bylo dítě, nenacista a český občan, a jemu, vlastníkovi, nikdo nic nekonfiskoval. Soudy na to mají různé názory. Vracet i nevracet. Na Pražském hradě se v té věci sešli nejvyšší ústavní činitelé. Názor mají jeden. Nacistům a kolaborantům nevracet nic. Není však jasné, čeho mohou na schůzce docílit. Možností nemají mnoho. Jednotný postup, který by byl ve shodě s názory ústavních činitelů, se neprosadí. Ústavní činitelé vědí, že do chodu soudů zasahovat nemohou. Nejvyšší soud nepřijme politickou směrnici, jak postupovat. Mohou však politickými cestami iniciovat nějaký nový zákon, který by se věcí zabýval, a takový zákon protlačit legislativní ulicí. Co by takový zákon říkal? Že nacistům a kolaborantům se vše sebralo a nic nevrátí? Takové zákony už máme - prezidentské dekrety. Nebo by to byl zákon o Kinském? Že speciálně jemu nic? Takový zákon by v dnešní době neobstál. Nebo zákon o upevnění restituční hranice 1948? Co bylo před ní - nikdy zpět? To už také máme. Kinského případ je jednodušší, než se zdá. Kdo byl tehdy vlastníkem majetku? Byl vlastník německé národnosti? Byl ten Němec aktivní antinacista? Soud, který toto zodpoví, bude vědět, co je podle zákona. Mohou to vědět ústavní činitelé? Stěží. Jejich pud je politický: takto hájíme zájmy národa a vlasti. Skoro každý z deseti milionů Čechů by mohl položit svůj restituční nárok - k nejrůznějším státům a pachatelům: Němcům, Rusům, Čechům. Moderní dějiny střední Evropy jsou drahé: od každého vybraly podíl, protože politici zde vždycky hájili zájmy národů a vlastí a jejich záměry měly přednost před právem. A to je vždy nesmírně drahé. Na životy i majetek. Dodnes nevíme, jak to s Kinským bylo opravdu. Na jedné straně hoří boj za národní zájem, na druhé boj za práva nevinného holátka. Problém patří do třetích rukou: soudům.

Čert varuje vládu
8.7.2003    Mladá fronta DNES    str. 08    Názory
    KAREL STEIGERWALD        
Glosa

Ve Faustově domě hořelo. Požár vypukl v knihovně. Jisté je, že čert takto dává výstrahu. Faustův dům je důležité duchovní středisko, kde se za vědění platí dírou ve stropě. Ano, za poznání se vždy platí. Když takový stánek čert zapálí, není to jen tak. Podle akademických kruhů by si vláda měla dát pozor - nechce za vzdělání platit, dělá škrty v rozpočtu pro vzdělání, platit na ni může snad už jen ten čert. Dr. Faust byl ochoten za poznání zaplatit čímkoliv, také duší. Vláda si myslí, že to není špatné platidlo, a s rozpočtem na vzdělání nepohne. Už teď můžeme ministrům připomenout, tvrdí shromáždění rektorů, co je potká. Čert si je vezme všechny, jednoho po druhém. Podle opozice Faustův dům nezapálil čert, nýbrž vláda. Je to prý první krok - takto chce vypálit veškerou vzdělanost v zemi. Podle Havla není prý náhodou, že požár vznikl v knihovně. Připomněl svůj esej Slovo nevypálíš. Podle vlády knihy hořely pěkně. Byly to spisky z předevropské epochy, škoda jich není. Nevíme, co čert chce, říká vláda, vědu podporujeme dost. Například jsme přidali policii. Bez policie není vědeckého pokroku. Požár dohasl, co bude dál s vědou a čertovou výstrahou, uvidíme.

Diplomat Kavan je druid
4.7.2003    Mladá fronta DNES    str. 08    Názory
    KAREL STEIGERWALD        
Pro Čecha má samozřejmě zásadní význam otázka, jaký smysl má jeho stát. Máme si skutečně dát všechno přeložit v dobré cizině, sedět doma a dívat se, jak to podle cizího dobra u nás klape? Takový návrh zabezpečí jediné: nemít stát. Stačí být z cizího jazyka přeloženou provincií. Není pochyb, že řadě Čechů se to líbí a podle té úvahy postupují. Naposled policie: dá si Opoleckou vyslechnout policií USA. Pak si to přeloží do češtiny. Opolecká je diplomat. Státní úředník, jehož loajalita ke státu je z povahy věci zvýšená. Jeho ústy stát mluví. Co je to však za stát, když tohoto svého úředníka nechá vyslechnout pomocí složité žádosti policií jiného státu. Je snad Opolecká na útěku? Odmítá navštívil českou policii a podat svědectví? Jak to, že je pak diplomatem? Je k policii svého státu loajální? Je obvyklé při výslechu svých vlastních diplomatů žádat o pomoc cizince? Je něco menšího, co diplomat pro svůj stát vykoná, než že jde na policii iniciativně výslechem pomoci ve vyšetřování? Jaký má ta podezřelá výslechová akce reálný smysl? Opolecká se vrátí v září, mohou ji v Praze vyslýchat do sytosti. Ostatně americká pomocná akce nebude rychlejší. Právní pomoc v zahraničí se většinou počítá na léta. S věcí, v níž Opoleckou chtějí vyslechnout, mažou se orgány už druhý rok. Zpozdit vyšetřování o týden by je jistě nepoložilo. Nebo to má všechno ještě nějaký jiný smysl? Kavanova banda je podivuhodná: nic u ní není normální, vše je záhadné. Co by jiným politikům přineslo už sto smrtí, Kavana posiluje. K zářijovému návratu Opolecké si můžeme jako Ofélie zpívat: "Ona už se nikdy nevrátí. To spíš do hrobu k němu se položí." Ale omyl: vrátí se zářivá, spokojená, neohrozitelná. O hrobu nemůže být řeči. Kavan je druid, jeho štěstí stále platí. Pak se divte pošetilým, že chtějí raději tu z cizí řeči přeloženou provincii.

Potrestejte nás lépe než tenkrát
3.7.2003    Mladá fronta DNES    str. 08    Názory
    KAREL STEIGERWALD        
Bernd Posselt by měl být přesnější a opatrnější. Například Karel IV. byl nejen německo-lucemburského původu, ale po mamince také český Přemyslovec. Ale já bych císaře nekádroval. Byl to křesťanský císař a ty národy, jimž vládl, patřily jemu, nikoliv on jim. Tak to středověk chápal. Mohl ty národy koupit, prodat, získat loupežným tažením. Jestli byl Čech po mamince, nebo Lucemburčan po otci, to mohlo řešit jen minulé nacionalistické století. Říkat Čs. republice 1918-38 jakobínský centralismus je neopatrné. Je to výrok slepý ke kontextu. Co byly okolní státy v té době? Byly na stupnici mezi dobrem a zlem na lepším místě než československý jakobínský centralismus? Jak si kde stály svobody lidí? Střední Evropa tehdy trpěla, píše Posselt, neevropskými a protievropskými excesy. Má pravdu. Musí však upřesnit - kdo měl k těm excesům blíž - jakobínský centralismus Čechů, nebo národní socialismus Němců? Kdo to zlo plodil? Čeští Němci si mezi jakobínským centralismem a německým národním socialismem vybrali svobodně. V době, kdy si v ČR mohli volit politickou reprezentaci demokraticky, zvolili nacismus. Posselt to přechází lehce: nacisti využili zostřených národnostních problémů, které zostřoval jakobínský centralismus Čechů. Kritizuje Benešovy dekrety, ale nekritizuje, že ve svobodných volbách šli sudetští Němci masově k Hitlerovi. Před svobodou a občanskými právy dali přednost rasovým snům. Posselt přeje Čechům, aby mohli jít do unie bez zatížení minulostí. Ale je z národa, který je také zatížen minulostí. Měli bychom i my přát Posseltově národu, aby byl v unii bez zatížení minulostí. Co si pod tím představit? Například: Měli sudetští Němci dát přednost jakobínskému centralismu, nebo Hitlerovi? Co byla jejich chyba? Nebo byli, podle Posselta, jen hříčkou zločinných snah národních socialistů - do neštěstí vmanipulováni? Ale když lidé na počátku války jásají pod balkony, nemohou se na jejím konci divit, že jsou mrtví. Marno tu odkazovat na kolektivní vinu. Český národ se dosud neosvobodil, říká Posselt, od nacionalistického dědičného břemene tzv. prezidentských dekretů. Měli bychom s Posseltem zkoumat, jak se sudetští Němci osvobodili od mnichovské dohody. Nebo, podobně jako Češi, pobývají v unii s tímto zatížením? Přičemž já i Posselt musíme rozlišovat: Mnichov byl diktát totalitních států, před nímž se zbaběle sklonily tři demokracie. Benešovy dekrety byly důsledkem války a toho, že demokracie ubránila svobodu a fyzickou existenci. Kritizovat dnes dekrety znamená: Potrestali jste nás tenkrát špatně! Potrestejte nás dnes lépe! Oba ty akty nemají dnes žádný smysl. Záleží na tom, co jsou Češi a Němci dnes, ne tehdy. Ale zrušit kus minulosti v domnění, že se něco dnešního zlepší, mohou jen blouznivci. Anebo praktici, kteří sledují nějaký dnešní konkrétní účel. K tomu se historie hodí vždy.

Politik Dostál bojuje s Kinským
2.7.2003    Mladá fronta DNES    str. 08    Názory
    KAREL STEIGERWALD        
Kinský předložil českému právnímu světu pěkný oříšek: podle občanského zákoníku z r. 1811 použil jeho pradědeček "institutu svěřeneckého náhradnictví" a odkázal svůj majetek potomkovi, dnešnímu Kinskému, který se teprve v budoucnu narodil. Po r. 1945 došlo ke konfiskaci majetku podle Benešových dekretů - také zajímavě: oba konfiskovaní, z nichž jeden byl nacistou, zemřeli před válkou. Nikdy nebyli vlastníky konfiskovaného majetku. Případ je udivující: mohl dědit dosud nenarozený potomek? Zákon z roku 1811 platil v r. 1904? Klobouk dolů! A v r. 1938 platil též? Lze konfiskovat majetek dávno zesnulým, když vlastníky toho majetku nejsou? Případ vyvolal paniku a nabral zlověstně politický obsah: Benešovy dekrety protrženy! Ministr Dostál svolává poradu politických sil. Vzniká atmosféra, že se děje zlo. Jediní, kdo mu mohou zabránit, jsou právě politici. Poslanci, senátoři? Ministři? Předáci partají? Dostál sám? A jaké zlo se děje? Jak postupovat proti Kinskému? Rozbít jeho výklad cestou práva. Podle zákona: mohl - nemohl vnuk dědit? Dál podle zákona: vlastnil - nevlastnil otec nacista konfiskovaný majetek? Vlastnil jej i sedm let po smrti? Kdo chce proti Kinskému uspět, musí rozbít u soudu jeho příběh. Postavit svůj, lepší, dát důkazy. Soud to rozhoduje. Co s těmito otázkami má společného porada politických sil? Chce rozhodovat místo soudů? Neříkejme, že soudy rozhodují vždy po právu, ale jejich chyby v žádném případě nedelegují soudní moc k nějakému shromáždění politických sil. Ale u nás má často větší právní sílu domnělé správné přesvědčení než strohá řeč zákona. Dostál straší protržením dekretů. To je efektní. Byly na Kinské správně použity? Na mrtvé? Na živé? Ano? Dej důkaz k soudu, rozdrť Kinských konstrukci. Neuspěješ? Odvolej se. Jde o právnický spor - nesmírně zajímavý a kuriózní. V něm shromáždění politických sil nemá co dělat. Stát se nemá politicky shlukovat, když věří, že se mu křivdí. Má si najmout lepší právníky.

Policie vychovává lidi bitím
1.7.2003    Mladá fronta DNES    str. 08    Názory
    KAREL STEIGERWALD        
Policisté odvlekli oběť do lesa, kde ji bili pěstmi a obuškem, kopali do ní a ponižovali ji. Oběť sama byla problematické pověsti a policisté na ni museli mít vztek. Byla také "jiné rasy" než policisté. Rasově motivovaný útok se však neprokázal a k tomu, co se prokázalo, řekl soudce, že šlo o výchovnou lekci policistů vůči člověku, s kterým měli problémy. Za výchovnou lekci dostali policisté, jimž se účast na lekci prokázala, podmíněné tresty. Soudce jejich konání neschvaloval, nicméně mu rozuměl. Z lidského hlediska museli mít policisté s divokým člověkem skutečně trápení. Dá se pochopit, že trpělivost jednoho dne přetekla. Nakonec to hoši v lese trochu přehnali, ale mysleli to dobře. Černá huba dostala za vyučenou. Dávat za to do vězení dobré hochy, kteří koneckonců pečují o pořádek, bylo by divné. Je to, jako když v USA černoch ukradl koně. Hoši si nasadili bílé kapuce a hurá za ním! Výchovné lekce uděluje policie ráda. Vzpomínat by mohl spisovatel Třešňák. S ním naložila komunistická policie stejně. V lese, kam byl odvlečen, jej zbila. Pro tuto výchovu měl porozumění i dnešní soud - vychovatel dostal pár měsíců podmínky. Stejně jako ti dnešní. Dá se to pochopit - i s disidenty byly problémy. Být spisovatelem je v očích soudu stejně nestoudné jako krást koně v USA před sto lety nebo být dnešním vagabundem, na nějž mají policisté žízeň. Pro spisovatele je to vlastně dobré. U nás si poezie ještě váží, zavírají za ni, říkal Osip Mandelštam, Stalinem zabitý básník. Je po rozsudcích a všichni to můžeme pustit z hlavy. Každý je rád, policisté mohli vyfásnout něco ostřejšího, vagabund spíše čekal, že místo potrestání pachatelů dostane novou nakládačku on sám, a veřejnost je také ráda. Lump dostal v lese bez cavyků, co si zasloužil, a hochům se naštěstí moc nestalo. Pohled na slušné lidi dávané do vězení je vždy pobuřující. Vzpomínka na USA před sto lety a na občany s bílou kapucí tu není náhodou. Měla by připomenout, že americká cesta od otroctví ke svobodě byla klikatá, těžká, bolestná a dlouhá. Výsledky nespadly z nebe, nýbrž byly dílem úsilí mnoha amerických občanů. Nejen těch, kteří věří, že s černochy se musí jednat řízně, protože to jinak nejde, ale také těch, kteří věří v pravý opak. Americká cesta ke svobodě a lidské důstojnosti nemá asi konce. Ale je to cesta a lidé po ní jdou. Na naší cestě, použijme tu metaforu, je prázdno. Nikdo po ní nejde, protože to není třeba. U nás je vše v pořádku. Nebo skoro vše. Rozsudku nad mučitelem Třešňáka nebo rozsudku nad mučiteli problémového Cikána se nikdo nediví. Všichni cítí - je to po právu. Trestu nad zlodějem koní se také nikdo nedivil. Všem připadal v pořádku. Černoch ukradl koně, tak visel. A co? Třešňák se nemusel protivit komunistům, nebyli by jej výchovně zbili. Ani vagabund nemusel policisty provokovat a vynutit si tak výchovný zásah. Ze všeho nejvíc udivuje ten soudce, který nahlas filozofoval o "výchovné lekci" policistů. Americký soudce po sto letech už ví, že toto nikdy nesmí nahlas vyslovit. Ti lepší soudci už to nemají ani v duši. Ale my ještě nejsme na té cestě. Proto nemáme žádné pochyby.

Sbratření
30.6.2003    Mladá fronta DNES    str. 06    Názory
    KAREL STEIGERWALD        
Vzdejte se všeho a já vás spolknu

KSČM nabídla socialistům hebkou náruč. Provedla přesnou analýzu, když řekla do Lidového domu: Jste vy ještě nějací socialisté? Slovem socialismus rozuměj u nás komunisty. V ČSSD jich je mnoho různých odstínů, jak je půlstoletí českých dějin vrstvilo. Bývalí, budoucí, reformní, kariéristé, idealisté. Popis všeho, co do dnešních dnů ČSSD pohltila, by zabral mnoho místa. Když přičteme dvojdomou KDU-ČSL a US-DEU, kde se chytají větry všech směrů, máme možná nejpestřejší vládní koalici všech dob. Odtud rozumějme jejímu háklivému postavení. Komunisté nabízejí jednotu: Podpoříme vaši menšinovou vládu, když vyženete lidovce s unionisty, tu pravicovou chamraď. Špidla si může na prstech spočítat, že podpora komunistů by přinesla bezpečnější vládnutí než stojedničková většina. Ale to bezpečnější vládnutí by bylo pro ČSSD velmi nebezpečné. Čím by totiž pak, v objetí s komunisty, ČSSD byla? Tím, čím kdysi: spolkem cancalů, zrádcovským klubem zkorumpovaných žluťáků, či jak jim v dějinách, vždy před věšením, komunisté nadávali. Grebeníček dobře rozumí potížím socialistů a bezvýchodnosti jejich pozice v koalici s polopravicovými chaoty a lidoveckými kariéristy. Nabízí socialistům východisko: Opusťte ty nuly, uděláme spolu skutečně pravou levicovou koalici v zájmu pracujících, nejprve tichou, později hlasitou. Grebeníček také dobře ví, že izolace komunistů znemožňuje standardní výkon politiky: odleva doprava a zpět. Neví však, že nejméně standardní na celé bídě české politiky je právě jeho stalinská strana. Ale opustit stalinského ducha nemůže: vždyť odtud bere podporu v oblastech české lidové zuřivosti. Každá mírnější verze komunismu by Grebeníčkovi sebrala půdu pod nohama - na takové verze si stačí socialisté sami. Grebeníček nabízí socialistům smrtonosně vstřícné gesto. Vzdejte se všeho, a já vás spolknu. Boty vyplivnu a ve vládě vám ponechám zdravotnictví. Sbratření na věčné časy. Špidla by neměl komunismus podceňovat.

Zavři podle dekretů
27.6.2003    Mladá fronta DNES    str. 08    Názory
    KAREL STEIGERWALD        
Glosa

Dvě břemena neseme dějinami. Benešovy dekrety a Jakešovu svobodu. Dekrety se do dneška nehodí. Není jasné, jaký smysl má jejich rušení. Co se má rušit? Že neplatí dnes? Že neplatily už tenkrát? A podle jakých zákonů zavřít komunistu Jakeše? Podle komunistických? Podle dnešních? Podle předúnorových? Obě břemena lze spojit. Suďte Jakeše podle Benešových dekretů. V zásadě na něj sedí. Kolaboroval s okupační mocí a působil politicky proti své vlasti ve prospěch cizí moci. Za to se domohl i majetku. Řadu spoluobčanů vystavil utrpení. Lišil se jediným: jeho okupanti nemluvili německy, nýbrž rusky. Vše ostatní bylo podobné. Dubček, Hácha, vojenské přepadení, podpisy v Berlíně a Moskvě, výron kolaborantů, okupační vlády. Zavřít Jakeše podle dekretů Beneše byl by zajímavý, pitoreskní a hořký vtip historie. V zemi, kde žijeme, nebyl by první. Do vily by Jakešovi měli nasadit národního správce.

Zasloužil se E. Beneš o káňata?
27.6.2003    Mladá fronta DNES    str. 08    Názory
    KAREL STEIGERWALD        
Zákon "Prezident Beneš se zasloužil o stát" prošel prvním kolem. Jaký bude jeho další osud? Bude schválen. Poslanci tak vyjádří, že Beneš nebyl roven generálům SS či nacionalistickým hrdlořezům z Balkánu. Beneš je opačný: ať už nacionalista (my říkáme vlastenec) nebo ne, budoval tehdy nejlepší demokracii ve střední Evropě. Němečtí občané ji nepřijali. Z nacionalistických (oni říkají vlasteneckých) příčin se přimkli k tehdy nejlepší diktatuře střední Evropy, k Hitlerovi. Pro žádnou stranu z toho nevzešlo nic dobrého. Kdo o tom dnes chce dělat zákony, je podivín. Je pravda, že se Beneš zasloužil o stát. Je také pravda, že se o něj nezasloužil. Pracoval pro demokracii hodně, dobře a dlouho. Prospěl státu. Měl dvě tragicky špatná řešení: Mnichov a Únor. Protože si ty situace nemůžeme přehrát znovu jinak, nevíme, kdo by měl lepší řešení. Napište o tom celistvý zákon! Zněl by: "Prezident Beneš se zasloužil o stát a také se o stát nezasloužil." To by byl nóbl zákon. Ale projde u nás taková velkorysost? Být v zákoně je pro občana nebezpečné. Může to dopadnout všelijak. Extra zákon o zásluhách se hodí snad jen pro Přemysla Oráče, Rurika, Romula a Rema a jiné mytické postavy. Vadí také břitkost zákona. To poslanci vystihnou a k zákonu jako často přilepí paragrafy, které jsou právě na programu a není je k čemu přistehovat. Z lapidárního zákona o zásluhách jedince se stane rozsáhlá a pestrá právní norma o zásluhách jedince, o vyúčtování cestovních přídavků, o státní podpoře chovných stanic lužních dravců, o rozdělování dotací na pěstování kedlubny indické a o snížení příspěvku provozovatelům vodních mlýnů v závislosti na průtočném koeficientu řeky Ohře za posledních sedm let podle směrnice 45 A/ MVV, písmeno c. Možná že Beneš sám ze zákona nakonec v chumlu změn a přídavků vypadne. Přesto se této normě, pojednávající už jen o vyúčtování, státní podpoře, rozdělování dotací a snížení příspěvku, bude dál říkat Benešův zákon. Po mnoha desetiletích se řekne: Beneš? To je ten, co prosadil dotace pro káňata a kolihu rousňáka. Dočkat se v ČR uznání je nebezpečné. Nakonec si vás dají do znaku cvičitelé dravých ptáků.

Chcete žít věčně, vy psi
26.6.2003    Mladá fronta DNES    str. 09    Názory
    KAREL STEIGERWALD        
Glosa

Češi neradi řídí dobře. O to raději se pomocí automobilů navzájem vyhlazují. Jako by neměli dost přirozených nepřátel. Jsou hrubí,vulgární, s velkou dávkou špatného sebevědomí. Dodnes nepochopili, že smyslem autodopravy je přemístit lidi a náklady z místa na místo, nikoliv demonstrovat jedinečnost řidiče. To vám potvrdí každý Čech. Nikdo z Čechů však neřekne: To já jsem hrubec za volantem. Ani autor této glosy to neřekne. Jsou plány, jak počet zabitých Čechů na silnicích snížit. Stavějí se kruhové objezdy. Všude budou policisté, kamery, značky. Nové paragrafy. Avšak vše marno. Právo zabít se na silnici nedá si Čech vzít. Je to daň za jiné právo: ukázat, že ti ostatní v autech jsou idioti, lumpové a pomalí hlupáci. U Hradce Králové v r. 1866 prchali Češi z bitvy. Proti nim rakouský generál mával šavlí a volal: Což chcete žít věčně, vy psi? To zvolání v nás zůstalo. Stalo se modlitbou českého automobilisty. Přidat plyn, zavřít oči. Vyjde to? Bum. Který pes by chtěl žít věčně?

Zázrak nad Vltavou
25.6.2003    Mladá fronta DNES    str. 08    Názory
    KAREL STEIGERWALD        
Špidla se chystá na úředníky 

Špidlova vláda hodlá během tří let propustit třicet tisíc státních zaměstnanců. To je hotový zázrak nad Vltavou. V dějinách české byrokracie k němu ještě nikdy nedošlo. Vláda od zázraku čeká úsporu 14 miliard korun. Může čekat i o něco víc: úřednictvo v soukromém sektoru zvýší svou novou činností odvody do rozpočtu. Z celkového počtu přímo placených státních zaměstnanců (450 000) to není ani deset procent. Vzhledem k tomu, že doposud nikdo nesnižoval nic, je těch deset procent hodně. Špidlova vláda by mohla vstoupit do dějin české úspornosti. Pokud její záměr dopadne, jak dopadnout má. Záměr je o něco lehčí, než se zdá. 13 000 propuštěných jsou "mrtvé duše", tedy pracovní místa sice naplánovaná, ale neobsazená lidmi. O místo jich tedy nepřijde 30 000, ale jen 16 000. A z druhého konce: košile ústředních orgánů je vládě bližší než kabát vzdálenějších příspěvkových institucí. Ty (většinou kulturní) propustí 15 900 duší, ústřední orgány (ministerstva) jen 13 100. To už zní úřednickým uším o něco veseleji. Zkušenosti říkají, že každému zhubnutí se úřady umějí bránit s inteligencí vyšší, než má ten, kdo jim pouští žilou. Výsledek pak bývá kormutlivý: dvacet propustíte, třicet vám odkudsi naskáče zpět. Spojte dva úřady v jeden: pracovníků bude najednou o dvacet víc. Kde se vzali? Zrušte dvě ministerstva. V úřadech, které se zrušením nesouvisí, náhle stoupne počet pracovníků. Státní organismus je kypící těleso, jehož hlavním smyslem je kynout. A s ním se střetne Špidlův záměr. Časem se může rozplynout v nekonečné spletitosti úředního soustrojí. Vláda jde proti svým předvolebním plánům. Zdá se, že řeč státní kasy je silnější než její ideály bratrství. Špidlu za tento první krok pochvalme. Dokud je čas. Druhý už asi neudělá.

Brněnská komedie
24.6.2003    Mladá fronta DNES    str. 08    Názory
    KAREL STEIGERWALD        
Glosa

Za listopadových bouří v roce 1989 vypudili brněnští studenti z fakulty komunistického kariéristu. Ten studenty žaloval. Dodnes se soudí. Dnešní studenti tamtéž se těch tehdejších zastali. Morálně, veřejně. Chodí na policii podávat vysvětlení, zda nezasahují do nezávislosti soudu podle §169. Mohli by být odsouzeni a příští studenti by se jich mohli zase zastat. A tak pořád dokola. Tak klape naše soudnictví. Je přetížené, vše se vleče, hory spisů, čas stojí jak na Rusi. Není divu. Soudy a policie melou malichernosti a nesmysly. Dávat veřejně najevo nejrůznější názory a úsudky na cokoliv, včetně činnosti soudů, je výrazem nejhlubší občanské svobody, nikoliv zasahování do nezávislosti soudů. Svoboda je vyšší cenina než chuť soudů a policie komandovat každého, kdo proti nim něco má. Možná i tato poznámka by se dala vyšetřovat. Dala by se jistě i potrestat. Ale museli bychom tuto zemi posunout od svobody zpět k nesvobodě. Jako v brněnském případě.

Drápy, chlupy, soud
24.6.2003    Mladá fronta DNES    str. 09    Názory
    KAREL STEIGERWALD        
Glosa

V komiksu Zelený Raoul bylo namalováno, jak novinář a básník Rejžek tajně pozoruje Vondráčkovou, ona se převléká. Pod sličnou škraboškou děvy skrývala se čarodějnice. Rejžek křičí: Vondráčková, viděl jsem vše, drápy i chlupy! To je vtipné. Hůře dopadl Rejžek u soudu. Soudní stolice asi Vondráčkovou miluje a vzala na prostořekého básníka klacek. Takové soudy veřejně činných osob na téma, co kdo o kom napsal, jsou vždy ošemetné. Nejčastěji se vyplatí nechat soud na rozumu veřejnosti. Soudní stolice by měly být opatrné. Snadno uklouznou. Rejžkovi zasolili jako zastara. Nejvíce ze všeho se to podobá porušení svobody slova. A navíc: co může pán, nesmí chudák. Chudák je Rejžek, pán je například Zeman, kdysi premiér. Řekl o lidech horší věci než Rejžek o Vondráčkové a soud mu to odpustil. Proč? Protože byl premiérem. Kdyby se všem měřilo jako Rejžkovi, sto let nečteme nic než omluvy všech všem. Avšak soud dělá to jako v Raoulovi: v případě mocných pánů navlékne líbeznou kůži anděla, v případě nebohého Rejžka vycení drápy i s chlupama.

Škubání státu
21.6.2003    Mladá fronta DNES    str. 08    Názory
    KAREL STEIGERWALD        
Soudci stávkovat nemusí: přidají si sami 

Jedenáct soudců Nejvyššího soudu žaluje u krajského soudu Nejvyšší soud. Pokud neuspějí a odvolají se, mohou se stát současně žalobci, žalovanými a těmi, kdo spor budou rozhodovat. Co tato kocourkovská komedie znamená? Je to recese vtipných právníků, kteří se vysmívají kuriozitám našeho právního lesa, nebo se i takto, podržte si klobouk, hledá právo? Zažili jsme, pravda, už leccos. Naposledy dva sice protichůdné, ale platné rozsudky v téže věci. O recesi však nejde. Ani o zaumné hledání práva. Jde o platy soudců a městský soud žalobě soudců již vyhověl. Kdo je soudce, či alespoň právník, řekne vám: je to normální pracovní spor. Problém je, že v něm soudci rozhodují o svém vlastním platu. Kdo jiný však to má soudit? Je to taková filozofická otázka: kdo bude hlídat hlídače?Státní zaměstnanci se vrhají na stát s platovými požadavky. Proč by soudci, byť sorta zvláštnější než obyčejný zaměstnanec, měli stát stranou? Vláda je slabá, léta k tomu občany naváděla, možná teď něco dá. Soudci mají výhodu, nemusí stávkovat, hrozit, držet pohotovost. Mohou si přídavek přiřknout sami. Ve věci třináctých platů už to udělali s módním argumentem: jde o nezávislost soudců. S tím nepohnete, soudce nezávislý být musí. Marně však dumáte, jak souvisí třináctý plat s nezávislostí soudců. Napadne vás jediné: nikdy soudcům plat nezvyšovat - šlo by o skrytou korupci a konec nezávislosti! Zvyšování platů se soudci, kupodivu, nebrání. Z právního řečiště, kterému my nikdy neporozumíme, vylovili perlu: za uplynulý rok jim stát dluží čtyři a půl miliardy korun. To je víc než čtvrtina rozpočtu ministerstva spravedlnosti. Jeden každý chce měsíčně šedesát tisíc navíc. Je to cesta, jak se přiblížit úrovni v EU. Jdou tou cestou piloti, železničáři, zemědělci, každý. Smyslem tohoto škubání státu je jediné: smí se zdařit jen někomu. To ostatní unesou. Zdaří-li se všem, zmarní zisk inflace. Soudci mají náskok: dárek si mohou dát sami. Ostatním mohou pak rozumně říct: Vy už ne. 

Nikdy soudcům plat nezvyšujte - šlo by o skrytou korupci a konec nezávislosti! Ale zvyšování se soudci, kupodivu, nebrání

Každý si vezměte do EU svého Husa
20.6.2003    Mladá fronta DNES    str. 08    Názory
    KAREL STEIGERWALD        
Předseda vlády pozval politický svět do Betlémské kaple na oslavu úspěšného referenda. Některé veličiny, prý hlavně euroskeptici, nepřišly. Buďto kvůli Evropě, nebo kvůli Husovi. To je dobrá příležitost k rozvaze, co to vlastně Hus je a co neseme do Evropy jako náš příspěvek. Kacíře má každý poctivý křesťanský národ, protože křesťanství je na kacířském ideálu založeno. Z tohoto hlediska se nemusíme stydět. Hus je pěkný evropský kacíř. Ve skutečnosti máme Husy dva. První Hus je český hrdina, který bojoval proti Němcům. Ti jej upálili na břehu Rýna. To jsme jim však nedarovali. Zmordovali jsme Sasy a navrhli Evropě, staří demokraté, ústy husitského krále založit OSN. Druhý Hus je praotec komunismu. Bral prelátům z Vatikánu a USA a stál za chudým lidem a Sovětským svazem. Tento Marxův předchůdce jako první v Evropě navrhl zestátnění výrobních prostředků, bank a dolů. Jeho stoupenci vynalezli Lidové milice, Svazarm a zostřující se třídní boj. Předběhli svou dobu o staletí - lili dialekticky rozžhavené zlato do hrdel jeptišek. Možná je i třetí Hus, ten pravdomluvný. Jeho výrok "Pravda vítězí" vlaje nad Pražským hradem. Jenže není pravda. Hus říkal "Pravda boží zvítězí". Neměl na mysli pravdu zkažené církve či Boha, nýbrž pravdu svou. Potřeba opravit Řím a navrátit církev zpět do středověku stála český národ hodně krve a slz. Renesance, do níž nevěsta římská kráčela, nás minula. Zem zchudla. Kulturně osiřela. Staleté poklady zničeny. Ve jménu kterého Husa svolal předseda vlády oslavu do Betlémské kaple, zbudované r. 1954 za časů komunistického Husa, není jasné. Rozhodně je to problém. Má evropský rozměr. Jako u Francouzů. Ti nevědí: oslavovat vraždění revoluce, neoslavovat? S hrdostí dělají obojí, oslavují i zavrhují. Aha, toto chtěl Špidla asi říci: Každý si vezměte na cestu do EU svého Husa.

ČT v. Klaus
19.6.2003    Mladá fronta DNES    str. 09    Názory
    KAREL STEIGERWALD        
Česká televize nevyhověla prezidentovi, když chtěl vystoupit po vyhlášení výsledků referenda. Vysvětluje, že mu nabídla jiné formáty a časy, které zas nevyhovovaly jemu. ČT má právo vystoupení prezidenta natočit a odvysílat nebo nenatočit a nevysílat. Žádný zákon o tom není. Satirik by řekl, že leda podle zákona o ČT má televize prezidentovi vystoupení jednou umožnit, podruhé neumožnit. Jen tak lze docílit kýžené "vyváženosti", protože dva prezidenty, kteří by se střídali, nemáme. Nejde však o zákony. Ve svých padesátiletých dějinách ČT ještě nikdy vystoupení prezidenta neodmítla. Zpočátku, tj. skoro čtyřicet let, by za to někoho zavřeli, ve zbytku svobodných let to nikoho nenapadlo. Prezident je prezident, když chce mluvit, má. Je zbytečné rozmotávat výmluvy či vysvětlování typu "formát, čas, délka vystoupení", protože všichni včetně lidí z televize vnímáme to rozhodnutí jako politické. Česká televize vstoupila do světa politiky jako samostatný hráč. Je to vstup razantní nejen proto, že je to poprvé, co prezidentovo vystoupení odmítla, ale hlavně proto, že za své nevystoupení byl prezident vzápětí tvrdě kritizován. Kdo žije všelijakými zákulisními teoriemi, řekne si, sehráli to skvěle, jedni ho tam nepustili, druzí jej za to kritizují. Politické války s prezidenty nejsou neobvyklé. Výrazné protivníky měl již Masaryk. Benešova neobliba na straně tehdejší české pravice byla velká. Komunisty přeskočme, nebyli to prezidenti, nýbrž zločinci. Politické boje vedl i Havel. Zejména se svým nynějším nástupcem. Některé strany jej kritizovaly, jiné chválily, řada politiků se jeho jménem ráda zaštiťovala. V jedné chvíli dokonce jmenoval svou vlastní, byť dočasnou vládu. S jinými vládami bojoval. Měl střety s parlamentem. Takový je politický život. Je důležité, aby byl čitelný. Kdo je kdo, kdo co říká, dělá, chce. Bez těchto náležitostí se dělá politika tajná, špatná, proti lidem. ČT přišla s novinkou. Do politiky vstoupila firma. Nevíme, kdo její politiku dělá. Nějaký řadový redaktor? Vyšší úředník? Ředitel? Nebo nějaký kolektivní orgán? Který? Svedla ČT o své politické stanovisko nějaký politický boj uvnitř? Má televize různé frakce, politické směry, nebo trpí jednotou? Hledá na politické scéně spojence, jde vlastní cestou? Jaký má program? Být proti prezidentovi? A co dál? Všechny tyto úvahy jsou samozřejmě komické. Ve skutečnosti to jde s ČT z kopce už mnoho let. Na politiku se dala už kdysi, nabídla své mediální možnosti a spacáky politickému uskupení Čtyřkoalice, považovala za svou povinnost bojovat proti opoziční smlouvě a od těch dob, protože jí to prošlo nejen beztrestně, ale i s ovacemi, politizuje. Politicky je to její politizování bezvýznamné, zato firma upadá: programová nevynalézavost nudí, nevýrazní a často absurdní ředitelé se střídají jak apoštolové na orloji, dluhy rostou. ČT nikdo pořádně neřídí, nemá žádné perspektivy a cíle, krom jediného: pány jsme tu my, přičemž nikdo vlastně neví, kdo to ti "my" jsou. Udělat z ČT skutečně moderní a nápaditou televizi je asi nadlidský úkol. Chabí ředitelé, chaotické rady, nedůsledné zákony. V této houštině se pohybují lidé se svou vlastní politikou. Když se jich zeptáš, co a jak, řeknou: My nejsme. Je jen nezávislá ČT.

Kdo běží...
17.6.2003    Mladá fronta DNES    str. 08    Názory
    KAREL STEIGERWALD        
Souhlasili jsme v referendu se vstupem do EU. Máme všichni ohromnou radost. Hrudi se dmou pýchou. Ze všech stran se ozývá, jsme kabrňáci - toto dokázat! Unaveni tímto výkonem můžeme zase spokojeně zalézt do děr, kde se vypije nejvíce piva na světě. Stejný výkon podali i Litevci, Malťané, kdekdo. Podá někdo z té středovýchodní čeládky výkon opačný - nevstoupí? Asi ne. Vstoupit do EU není nic mimořádného, také to nevyžaduje žádné nadlidské duchovní úsilí. Nadlidské úsilí vyžaduje v EU být. Slavit není co. Jako by se běžec, usazený právě na startu maratonu, pustil do oslav. Že na tom startu je, že může vyběhnout. Rozumný běžec neoslavuje. Je ve střehu, soustředí se na signál, vyráží. Běžec, který jásá, působí podivně. Do hlavy mu stoupá opojení sebou, z příští výhry zve si hudebníky a tanečnice, nápoje tekou proudem, nabízejí se pamlsky. Jediné, co křepčící běžec na startu neudělá, je právě ten start. Nevyběhne. Dřepí, raduje se jak debil, dumá o své dokonalosti: Jsem na startu, a kdo je víc? Víc je každý, kdo vyběhne a běží.

Chvástal
16.6.2003    Mladá fronta DNES    str. 08    Názory
    KAREL STEIGERWALD        
Glosa

Jan Kasl minulý týden: Chceme spolu se všemi slušnými lidmi říci neodpovědnému hazardu s osudem národa jasné ne. Kasl tím chtěl vyjádřit, že ti kteří hlasovali proti vstupu do EU, slušní lidé nejsou. Této trapnosti, tohoto ustavičného pudu moralizovat názorové odpůrce nás nezbaví ani sto unií. Lidé mají na různé věci různé názory, to je podstata lidské povahy. K demokracii, což by měl politický činitel a předseda Evropských demokratů vědět, náleží i respekt k odlišným názorům. Nafoukanost těch, kdo se bijí v prsa "Jen my s naším názorem jsme ti slušní lidé!" je směšná. Předseda Kasl (a nejen on) měl by stokrát opsat a v Bruselu předložit demokratické evangelium: Kdo hlasoval proti Evropské unii, není neslušný člověk, nýbrž můj spoluobčan s jiným názorem. Pokud to Kasl nenapíše, bude trvat otázka: Do jaké vlastně Evropy to žene své demokraty? Do Evropy slušných, intolerantních a moralizujících nadutců? Ostatně chvástat se "my jsme slušní lidé" je neslušné. Slušné je, i v EU, počkat, až to o vás řeknou jiní.

Tenkrát a dnes
14.6.2003    Mladá fronta DNES    str. 08    Názory
    KAREL STEIGERWALD        
Před tisíci lety probíhal vstup do tehdejší křesťanské Evropy dramatičtěji než dnes. Tehdejší proevropský kníže Václav byl v Boleslavi zavražděn euroskeptickým bratrem. Babičku Ludmilu, která podporovala evropské struktury, uškrtili dva cizinci z východu. Eurorealistka Drahomíra, kritizující míru přerozdělení v EU, šla do vyhnanství. Evropské struktury podnikly řadu loupežných tažení do nitra kandidátských Čech. 
	Proti tomu jsou dnešní půtky mezi eurooptimisty a euroskeptiky čajíček. Omezují se na nadávky v tisku. Tehdy se osvědčily vraždy mečem, vylupování očí, píchání kopím do zadku. S EU se vedly války až do podpisu Zlaté buly sicilské. V ostatních aspektech to bylo stejné jako dnes. Křesťané také zaplavili pohanské Čechy přebujelou administrativou a byrokracií. Sicilská bula omezila suverenitu. Češi začali studovat a cestovat. Objevilo se dobré víno a Sasové. EU zavedla v zemi Krista. Dnešní náklady jsou však daleko nižší. Krev neteče. V tom je velký pokrok proti tehdejší Evropě. Až budeme vstupovat potřetí, nepadne už ani facka.

Spíš se odstřelí sama
13.6.2003    Mladá fronta DNES    str. 08    Názory
    KAREL STEIGERWALD        
Glosa

Spekuluje se, že referendum o EU je vlastně referendem o osudu Špidlovy vlády. Pokud dopadne špatně, padne vláda. Toho by mohli protivládní voliči využít. Úvaha typu "Čert vezmi EU, hlavně že poletí Špidla" je lákavá. Jenže v referendu nejde o vládu. Ta jednou zmizí tak či tak, bude zas jiná a každá vláda, zleva, zprava, bude vždy poměr k EU řešit. I kdyby do EU teď nevstoupil Špidla, vstoupil by tam příště někdo jiný. EU je trvalejší problém než Špidla. Také není jasné, proč by měla vláda v případě neúspěchu referenda padat. Referendum je nástroj, v němž je vláda zcela nevinná: jak se lid rozhodne, tak vláda učiní. Obviňovat ji, že špatně EU vychvalovala, není příliš výstižné. Lid není tak zaostalý, aby mu vše musela vysvětlovat svým toporným způsobem právě vláda. I když - ještě měsíc kampaně a do EU by šel Špidla sám. Spíše se nabízí, že se vláda odstřelí sama. Třeba tak, že z ní včas vyskočí někteří dalekozrací činitelé větřící katastrofu a hotoví sestavovat i příští vládu nešpidlovců.

Hitler, Zítko a my
12.6.2003    Mladá fronta DNES    str. 08    Názory
    KAREL STEIGERWALD        
Glosa

Vydavatel Mein Kampfu Zítko u ž zase má proces. Soud konečně formuloval problém přehledně: když Hitlerovu knihu budu číst já, kterému se nacismus hnusí, bude Zítko nevinný, vydal historický dokument. Když ji bude číst český nácek, Zítko bude vinen za navádění k nacismu. Otázka je, co udělá soud, když knihu přečtu já i nacista. Zítko bude vinen, či nevinen? Stíhat lidi za šíření myšlenek je středověký mores. Třináct let do svobodného světa už nepatří. Soud bude muset řešit všelijaké podezřelé problémy. Stačí k Zítkovu odsouzení jeden nakažený čtenář, nebo jich musí být více než nenakažených? Expert soud informoval, že nakažení čeští nacisté se nakazili z Mein Kampfu, ale ne ze Zítkova vydání. To už se soudní proces mění v komedii. Soudy by měly předpokládat, že svobodní občané si smějí opatřovat všechny informace, nejen ty nenakažené. Ne-li, upravme ústavu: občanům jsou dostupné jen informace správné a zdravé.

Škromach šel pro EU
11.6.2003    Mladá fronta DNES    str. 10    Názory
    KAREL STEIGERWALD        
Glosa

Politici se rádi přeceňují. Docházejí pak k absurdním závěrům. Škromach se v neděli vydal na pěší pochod ve prospěch EU. Patrně si myslel, že když jej lidé uvidí jít, pro EU zahoří. Jaká je však souvislost mezi Škromachovou chůzí a evropskou integrací? Souvislost je. Škromach nedošel. Odpadl po osmi kilometrech. Z toho mohou kritici dělat závěry o EU. Kam se s ní dojde? A kam se dojde se Škromachem? Na osmý kilometr? Škromach si také vzal špatné boty. Chce do EU a neumí se obout. To není dobrá rekomandace. Katastrofa Škromachova pochodu ovšem pokračuje. Předčasné odstoupení nikomu nevadilo. Škromach padl, lidé šli dál. Bylo jich ovšem jen dvacet. Zas jedna zbytečná oběť na evropském bojišti. Padlý Škromach lidi netáhne ani v evropském rouše. Možná měl sedět doma. Ale zas by měl pocit, že pro EU nic neudělal. Myslí, že je nezbytný, EU bez něho nic, zvedne se tedy a jde. Eurooptimisté říkají: Nebýt EU, neušel by ani kilometr.

Kus lživé cti
10.6.2003    Mladá fronta DNES    str. 08    Názory
    KAREL STEIGERWALD        
Komunisty soudí podle jejich zákonů

Jakeš nesedí. Nesedí ani další z hvězdného politbyra, jichž jména už z hlavy odvívá čas. Jen Hoffmann jde sedět. Soud mu vyměřil čtyři roky. Zdůvodnění je komické, jako obvykle: Hoffmann se dopustil zneužití pravomoci veřejného činitele, protože neposlechl legální orgán, předsednictvo ÚV KSČ, jehož pokyny byl povinen se řídit. Toto rozhodnutí ohrožuje rehabilitační procesy mnoha lidí, kteří za čtyřicet let pokyny předsednictva KSČ také neposlechli, byli za to odsouzeni a po pádu KSČ rehabilitováni. Soud byl jako obvykle slepý: neviděl žádnou souvislost mezi příjezdem okupačních vojsk a Hoffmannovým odpojením vysílačů. Trest dostal Hoffmann malý. Je už stár. Zločin se stal dávno. Ale i zde se soud neopomněl ušklíbnout smyslu pro spravedlnost: malý trest proto, že Hoffmann nebyl předtím trestán. Žil řádným životem. Sedět nebude. Je stár, a kdo chce věznit starce? Důležitý je rozsudek - a ten je zhudlařený. Soud řekl, že Hoffmann byl povinen respektovat rozhodnutí předsednictva ÚV KSČ, protože to bylo zakotveno v platné ústavě. V té ústavě byly i kecy o SSSR, z nichž mohl soud stejně dobře vyvodit, že Hoffmann byl povinen okupantům posluhovat, že zneužití pravomoci se naopak dopustilo Dubčekovo vedení, které Rusy poslouchalo o lidský chlup méně. Že se KSČ zmocnila vlády násilím, že zavedla totalitní systém, zprvu krvavý, později méně, že jeho zákony byly na pendrek, že moc ve státě nakonec předala Rusům s nohsledy, asi už víme. Ale nevíme, že soudit zločiny komunistů podle jejich zákonů je směšné. Ani nacisty nikdo nesoudil za porušení norimberských zákonů. Naši přední doktoři, exkomunisti, nám vysvětlí, co je to právní kontinuita. Vysvětlit si to můžeme sami: je to metoda, jak z komunismu zachránit kus lživé cti. To je smysl procesu zrádce Hoffmanna. Na spravedlnost zas jen šlápl.

Lokajové, buřiči a referendum
9.6.2003    Mladá fronta DNES    str. 06    Názory
    KAREL STEIGERWALD        
Máme vstoupit? Ano, ale je iluze si myslet, že za nás někdo něco udělá

Pro některé občany je EU anděl, který nás zavede do ráje. Co udělá? Odstraní u nás úplatky, zlepší vymahatelnost práva, rozbije spojení politiky a průmyslu, pozvedne zemědělství, zvýší vzdělanost, sníží daňové nedoplatky a lenochy zvedne z pece: všichni budeme křižovat Evropou za vzděláním a výhodným zaměstnáním. Mezitím u nás doma proběhnou výplaty z eurofondů každému rovnou do kapsy. Kdo se tomuto ráji příčí, měl by být ubit svazkem eurozákonů. A ne-li ubit, alespoň označen za šovinistu či kryptofašistu spojeného se zbytky komunistických rot. Zkrátka - vstup do EU nám prospěje, protože je to pokladna, z níž nám všechno dají. Proč nám to dají? Protože to mají. Naši eurooptimisté připomínají prosebníky k Bohu v Havlíčkově Křtu svatého Vladimíra. Díky EU bude pěkně sucho a bude také pršet. Patrně současně. A za obojí ještě dostaneme zaplaceno. Můžeme se těšit i na zimu, přijde dávka ze sněhu a mlh. EU si můžeme představit jako bujný cecík. Jde o to včas a na dobré pozici se přicucnout. Cyril Svoboda říká, že se nám to sání daří. Pro jiné občany je EU satan. Zaplavil Evropu nesmyslnými předpisy, reguluje kde co, sebral všem svobodu a iniciativu, všude dosadil přiblblého eurokomisaře, který dusí vše živé. Je to satan socialistický: má velký deficit demokracie, v ohromné míře přerozděluje a sytí stále víc hladových úřednických eurokrků. Za sníh a mlhu vybírá berni i v létě. V jeho tlamě se rozpustí vše zvláštní a specificky naše. Kdo eurosatanovi podstrojuje, je nebezpečný modloslužebník, lokaj a zrádce našich specifik. Kritika evropského uniálního molocha přímo vnucuje pocit, že jeho kritici nemluví o EU, ale o ČR. Většina eurovýtek na naši vlast pasuje pěkně. Od byrokracie až po ty dávky a dotace. ČR je královstvím všeho, co oprávněně skeptici vyčítají EU: přebujelé úřednictvo, málo funkční úřady, spleť zákonů a mocné vlivové společnosti s ohromným přerozdělovacím potenciálem. To vše doma máme i bez EU. Anděl a ďábel. Tyto dva české tábory spolu vedou při. Je to typicky česká pře. Lokajové a buřiči. Lokajové věří, že nám někdo něco dá, buřiči bojují proti nepříteli, který nám chce vše sebrat. Oba do svého boje vkládají velkou energii. Ale je to boj nesmyslný, ať už do EU vstoupíme nebo ne, naše problémy s námi budou dál. Žádná EU je neodstraní a neodstraní je ani naše odmítnutí EU. Náš boj o EU nebo proti EU má jednu vůdčí ideu: my nic, my oběti, my obdarovaní, my okradení. V tom jsou si obě strany boje rovny. Věří, že vítězstvím dojde ke zlepšení. Lokaj zámek vychvaluje, že dává milodary, buřič na něj nadává, že olupuje. Oba jsou dole v pazderně a svou energii vkládají do vztahu k zámku. Pobyt v pazderně se tak prodlužuje. Vstoupit do EU či nevstoupit do EU, to je jen událost na cestě. ČR má problémy - známe je a neřešíme - které z ní EU nesejme, nezhorší je, ani nezlepší. Politici na sebe berou roucha beránčí, že buďto zařídí vstup do EU, nebo naopak vstup do EU oddálí. Obě skupiny očekávají potlesk. Náš problém je vnitřnější, je uvnitř nás a bude s námi i v EU i mimo ni. Kdo chce, může si sám zkusmo ten problém načrtnout: jak vypadá náš stát, jak vypadá prostředí, v němž žijeme, jaké jsou naše plány, sny a ctižádosti. Jsme provincie, máme iluze, máme vyšší ambice? Čím jsme směšní, takový zvláštní středoevropský zbytek po bouřlivých dějinách, nebo naopak zajímaví originálové ozáření smolincem, v kotlině mezi horami? O tom se doma moc nemluví. Není náhoda, že se politici tou EU tolik zabývají: nádherně vystihuje věčný spor lokajové - buřiči. Nabízet projekty opravdové modernizace země se nenosí. EU nás pojme i s celou triviálností ČR. Proměnit tuto zem může jen její obyvatelstvo, žádná EU. Jen ti, kdo tu jsou. Poštou nepřijde nic. Proměna se může a nemusí stát s EU i bez EU. Máme tam tedy vstoupit? Určitě ano. Odmítnutí by nebylo projevem emancipovaného suveréna, nýbrž gestem zatrpklého buřiče, který by zámku rád kopl do vrat. Také by se posílil hloupý pocit, že jsme nějak víc mazaní než jiní. Ale nezapomeňme, že ten vstup je bezvýznamná změna. Významné změny - to je průběžný a málo viditelný úkol, který nikdo doma neplní. Každý si řekne: vstoupili jsme a hotovo. To je šance pro provincii: vstupem do EU se všechny modernizační pudy ukojí a bude pokoj. Takže: v nové Evropě stará země. Ovšem pozor: i ta nová Evropa je už stará. Tak šup do ní.

Bobošíková a svoboda
7.6.2003    Mladá fronta DNES    str. 08    Názory
    KAREL STEIGERWALD        
Glosy

Novinářka Bobošíková neporušila zákon, a proto nemůže být stíhána či prověřována, oznámilo Nejvyšší státní zastupitelství. Trapný případ skončil. Zůstala po něm tři témata. 
1. Jak to, že nižší zastupitelé a policie půl roku konali a nerozpoznali nicotnost obvinění, která je patrná i laikovi. Jsou tak málo kvalifikovaní? Šli po Bobošíkové? 
2. Všichni věděli, že tak hloupý případ nestojí za protest. Mnozí mysleli, že si Bobošíková potíže zaslouží, protože má špatné názory. Klasické "nesouhlasím s vámi, ale budu se bít za vaše právo svobodně mluvit" u nás platí jen v případě, když je ta mluva sympatická. Nesympatický názor má být potrestán. Někteří to Bobošíkové přáli, protože i jim se křivdilo a nikdo, například já, se jich nezastal. Nu, nemám oči všude. 
3. Nejvyšší státní zástupkyně má názor, že kriminalizace novinářů je nesmyslná. Problém lze prý řešit jinak, například přes Syndikát novinářů. Ústava však nezná pojem novinář. Zná občany. Ti všichni mají svobodu slova. Stejnou. Její kriminalizace, novinář nenovinář, není nesmyslná, nýbrž protiústavní.

Český sen
3.6.2003    Mladá fronta DNES    str. 09    Názory
    KAREL STEIGERWALD        
Lidé si přečetli, že se otevře nový levný obchod Český sen. Šli tam a neotevřel se. Vtip je rozhodně dobrá věc. Napálit někoho - ještě lepší. Když se chytí stovky chudších spoluobčanů - vrchol smíchu. Každý vtip však něco stojí. Třeba milion. Dejte si to zaplatit ministerstvem kultury. Čili z daní těch napálených. Český sen je věc hovadná. Zjišťuje, co všichni dávno víme: že lidé chtějí kupovat levně. Že když se napíše, tam a tam je toto levné, lidé tam přijdou. To platí celá tisíciletí a bude to platit i dlouho po Českém snu. Čech to ovšem rozebere: Podléháme nemravné reklamě. Čech by chtěl svět bez reklamy. Ubylo by zla. Jestli tomu dobře rozumím, Čech říká: Nezajímám se, kde se co prodává a za kolik. Já chci nakupovat draze. Chci nenakupovat. Lidé se klaní teleti, já ne. Český sen je projekt, který zjišťuje, jak na lidi působí reklamní kampaně. Udělejte kampaň, že se kdesi prodává filmový materiál za desetinu ceny. Vsaďte boty: většina tvůrců Českého snu tam přijde. O čem to vypovídá? O tomto: většina tvůrců filmů by ráda koupila filmový materiál levně. O ničem víc. Na blahoslavené místo by nepřišli jen tvůrci, kterým filmový materiál dává někdo zdarma. Vláda, televize, čertvíkdo. Český sen nečpí poznáním. Spíše nadutostí. Hle, jací blbci přišli k namalovanému obchodu. To my, pašáci, autoři toho humoru, hledíme na ně z výšky. Zalistujte v příručce: nikdy se humor nedělá shora dolů. Vtip je plebejec, stojí vždy dole, nahoru letí jeho smích. Dav výhrůžně mručí: Za naše prachy si z nás budou dělat srandu? Má pravdu. Humorista se musí smát za své a na svůj účet. Podřízněte lávku a smějte se, až se s někým prolomí. Je to vtip? Ne. Ale je to český sen: jak ten druhý spadl do vody...

Policie si vyšlápla na Janu Bobošíkovou
31.5.2003    Mladá fronta DNES    str. 08    Názory
    KAREL STEIGERWALD        
Policie vyslýchala novinářku Bobošíkovou šest hodin, protože měl kdosi pocit, že šíří poplašné zprávy a hanobí skupinu obyvatelstva. Tou skupinou mají být lidovci. Upřímně řečeno, hanobit lidovce není nic obtížného, čas od času se lidovci hanobí i sami. Je zcela lhostejné, zda to, co Bobošíková o lidovcích řekla, je pravda, či nepravda. Je také jedno, kdo Bobošíkovou udal. Udávat si může každý, co chce, když má pocit, že vidí nepravost. Hrůzné však je, že policie strká nos do výkonu novinářského řemesla, jako bychom neměli svobodu, nýbrž nějaký policejní režim, kde úřad posuzuje, co kdo smí psát, a kde se každý bojí. Policie bere vážně očividnou nejapnost nějakého občana. Bude se asi hájit, že je povinna každé takové udání přešetřit, aby vše zjistila s náležitou správností. A to je právě to, čemu se říká zastrašování, nátlak a zneužívání. U jednoho novináře takové objasnění proběhne za pár minut, u jiného totéž trvá šest hodin. Je s podivem, že se Bobošíková s policií vůbec bavila. Porušování občanských svobod a zneužívání zastaralých paragrafů je očividně na straně policie. Bobošíková se ubrání lehce. Ví jak. Ale jak to dopadne, až si stát zasedne na někoho neznámého? Komu se nelíbí, co o něm Bobošíková říká, má jít k soudu. Policie do slovních půtek mezi občany nos strkat nemá. Paragrafy, které jí to umožňují, měl by parlament opravit. Na úsudek policie se nelze spoléhat. Vždyť ani nerozezná, co je poplašná zpráva a co zprávy o lidovcích. Což je, chacha, často obtížné.

Vláda má televizi
30.5.2003    Mladá fronta DNES    str. 08    Názory
    KAREL STEIGERWALD        
Glosa

Opozice nedostala v Radě ČT ani jedno křeslo. Pro vládu je to nešťastné vítězství, ale alespoň je jasno všem: Rada ČT je politicky volený politický orgán. Zvolit jednobarevnou radu a koktat cosi o sestavě silných nezávislých znalců je dětinské. Na vládu padá hanba a padne i odveta. Až se po volbách změní sněmovna, tuto radu vyžene. Po nynější volbě se jí nikdo divit už nebude. Přestaňme předstírat, žádná "nezávislá" televize tu není. Je tu televize vládní většiny. A vlastně proč ne? Ať si vláda jmenuje ředitele přímo. Ať je sama zřetelně politicky odpovědná za to, jak ČT řídí. Vše je lepší než nynější neodpovědnost, zákulisní tahanice, bezmocné ředitelství a postupný rozklad celé firmy. Kliky v ČT si dělají, co je napadne.Veřejnost může jen bezmocně přihlížet. Pod rouškou "boje za svobodu" se bojuje o vládu nad pěti miliardami. Až bude ČT huntovat vláda, může jí to být ve volbách alespoň spočítáno. Proti volbě jednobarevné rady a postátnění ČT se neozývají revolucionáři z Kavčích hor. Asi tento výsledek vždy chtěli.

Vláda by už měla padnout
29.5.2003    Mladá fronta DNES    str. 08    Názory
    KAREL STEIGERWALD        
Špidlova vláda by udělala nejlépe pro sebe i pro nás, kdyby svých nynějších reformních pokusů zanechala a raději padla. Ale takovou vládu ještě nikdo neviděl, aby padla sama od sebe, Špidla by mohl mít originální prvenství. Dnešní reformu veřejných financí ČSSD voličům v předvolební kampani nenabízela. Nabízela vějíř státních darů. To strany dělávají, že o méně populárních záměrech se před volbami příliš nezmiňují. Socialisté si však svým mamutím slibometem vycvičili rozsáhlé vrstvy příznivců, kteří se nyní budou socialistických slibů a jiných vládních pamlsků domáhat bez ohledu na jejich fantasmagorickou povahu. Špidla se může stokrát křižovat, že dnes navržené reformy jsou nutné, nezbytné a prospěšné. Jeho voličům zní v uších lepší hudba: Vládo, dej za mimino padesát tisíc. To je velká příležitost pro komunisty: převezmou Špidlovu klientelu a sliby mohou ještě přitvrdit, dobře vědí, že je plnit nebudou. ČSSD padá do jámy, kterou jí vykopal předvolební pitvora Socánek. Je možné, že roli hlavního sociálního pištce přeberou komunisté. Když se však Špidla k reformě otočí zády a podrží se předvolebních slibů, spadne mu to na hlavu všechno. To dobře ví. Je to neveselý pohled, když se o reformu pokouší síla, jejíž duch je odjakživa napřen opačným směrem. Nic není socialistům tak cizí, jako oškubávání veřejných rozpočtů, snižování státních výdajů, omezování státního angažmá v osudech jednotlivců a vynalézání úspor. Socialisté jsou živi z opačného hesla: problém řeší stát, poplatník to platí. Reforma je nesoudržný konglomerát toho, co je schopno projít jejich dnešním hrdlem. Lehce se může stát, že nevýhody reforem na nás dopadnou rychle, zatímco očekávané blaho se rozplyne v chaotičnosti přijatých opatření. Podstata této reformy nevězí v podpoře hospodářské aktivity lidí, nýbrž v jejich zvýšeném odírání. I to málo, co reforma má, bude pro mnohé poslance ČSSD moc. Reformu ještě oškubou. Vládních sto jedna hlasů by na její protlačení stačit mohlo, ale jen při velké soudržnosti ČSSD. Spolu s KSČM jsou socialisté hlavními odpůrci své vlastní reformy a sami jí nejvíc ublíží. Od opozice vláda pomoc nedostane. Komunisté nechtějí reformu žádnou, ODS razantnější. Lidé se často utěšují, že reforma alespoň začíná, alespoň její první kroky, že stejně nic nejde naráz, že později se přidá, že to je všechno lepší než dosavadní vládní nečinnost. Je to útěcha trpká - a rána české namyšlenosti - když Čech pohlédne na nynější reformy slovenského bratra. Špidlova vláda je v mizerné pozici. Bez reforem to nejde, reformy v hloubi duše nechce a ani jim ve svém světě přídělů a záborů moc nerozumí. Bez podněcování aktivit lidí se vpřed nehne. Aktivní prostředí nevytváří, zavaluje nás byrokracií, dozorem a výběrčími berní. Kdyby vláda padla, ulevilo by se jí. Ale zas by se přitížilo dnešní pravici. Skutečně by měla odvahu převzít firmu a jít k modernizaci alespoň se slovenskou razancí? Zatím na to nevypadá. Pak je tu otázka, co tedy s námi bude?

Drby a zločin
28.5.2003    Mladá fronta DNES    str. 08    Názory
    KAREL STEIGERWALD        
Co to Kavan vlastně spáchal?

Svoboda dal Kavanovi výpověď, ale s platností - až Kavan na podzim půjde sám. Má totiž v kapse stoprvní hlas vládní koalice. Od Rumlova slavného "normální je nelhat" dostala se vláda až k závislosti na hlase člověka, kterého sama označuje za škůdce státu. To je hořký konec mužů, kteří slibovali "jinou politiku". Vláda Kavana nepropustí, leda by Kavan sám vzdal místo poslance a pustil za sebe do sněmovny slušnějšího náhradníka. Ale to hrabivec neudělá - vzdát se poslanecké prebendy. Neudělal to ani před rokem, když se stal ředitelem světa. Bez ostychu zůstal nejdražším poletujících hlasem parlamentu - a hákem, na němž kymácí se vláda. Hrozné není, že vláda v této situaci je, ale že k ní nechala dojít. Kavanovi měla poděkovat už dávno. Čím je dnes, byl už dříve. Ale Svobodův útok na Kavana je málem tak podivný jako Kavan sám. Čpí aranžováním událostí. Kavanovy skartace jsou Svobodovi známé dlouho, ven s nimi jde až před tváří tajemníka NATO Robertsona. Jaké spisy to mizely a zjevovaly se? Spisy o dr. Železném? Má i Kavan načichnout deseti miliardami? Čarování s tajnými dokumenty je snad důvod, aby chlapík šel k soudu. U nás to zůstane v poloze vládních drbů? Kavanova obhajoba nezní špatně. Když už Svoboda tak tvrdě zaútočí, má mít věc jasněji probádanou. Proč Kavan spisy místo do drtičky strkal do zásuvek, kde je teď nacházejí? V šeru skartační povídačky nám může tvrdit - oni hanobí mé úspěchy. Kolikrát už jsme to zažili - bum, bum - a nic! Buď je Kavan trestně postižitelný, pak má jít k soudu bez ohledu na jeho stoprvý hlas, nebo nás Svoboda krmí bombastickými drby o nepořádku v zásuvkách. Třetí možnost je zatím neviditelná. Copak to lidovci zase melou ve vládní koalici? Kavana jistě ne, na tom všem už čerta záleží.

Škůdce státu
27.5.2003    Mladá fronta DNES    str. 08    Názory
    KAREL STEIGERWALD        
Kavanovy skandály nemají meze

Jsme v této fázi příběhu: ministr zahraničí Svoboda prohlásil, že Kavan poškodil republiku. Svoboda také zakázal naší misi při OSN, aby Kavanovi poskytovala tajné informace. Protože není stále ještě jasné, co všechno Kavan skartoval či neskartoval, příběh bude pokračovat. Už nyní je vydatný. Ministr koaliční vlády označuje svého koaličního předchůdce za škůdce státu. Škůdce je předsedou Valného shromáždění OSN. Je zaměstnancem ministerstva zahraničí, přestože nemá bezpečnostní prověření. Ministr zaměstnává neprověřeného škůdce státu. A ví to. Sám to říká. Co v OSN vadit nemusí (postav pestrých, jako je Kavan, tam mají mnoho), mělo by doma být na pováženou. Ale není. Kavan je mimořádná postava: jinému by nohy zlámala desetina jeho afér a aférek. Kavanovi neuškodí nikdy nic. Jako parostroj se hrne vpřed, vzhůru, do oblak, odkud pak na nás padají zplodiny jeho činnosti. Kavan vypadá jak postava z temného špionážního románu: na každého něco má, všichni mlčí, chvějí se, nevidí, neslyší. Pravdě se to podobá: Kavanovy osudy ustavičně brnkaly o různé tajné služby, o drogy, úplatky, vždy v pološeru, v náznacích, v divnosti pro slušného politika nepřijatelné. Na každé Kavanově noze visí břemeno nikdy nerozluštěných záhad. Obě nohy však jdou ustavičně dál. V politice se mnohý ptáček může vyšvihnout vysoko, to není neběžné. Neběžné je, že ptáčkův pád je (v našem případě) v nedohlednu. Dočkáme se truchlivého rozuzlení? Předseda Valného shromáždění bude doma zatčen a obžalován? Nebo se dočkáme jen domácího skandálu, jenž zabublá a dozní? Ani jednoho. Síla Kavana je v tom, že každou zatáčku vybere. Nikoliv ladnou piruetou, nýbrž švihem hrubce. Pro OSN a pro doma to stačí. Říká, že skartoval 385 spisů. Ministr Svoboda říká, že lže. Spisy se mohly jen ztratit. Některé se nyní už zas našly. Jiné má bůhvíkdo. Jako osud Kavanův. Skartuje se, skartuje a stále to někudy leze ven. Ale může se stát, že Kavan bude zas nevinný. Že to jen Svoboda kouše svou vlastní koalici do hrdla. Přijde zítra a řekne: Já to tak nemyslel.

Konec ničemy
26.5.2003    Mladá fronta DNES    str. 08    Názory
    KAREL STEIGERWALD        
Kyanidový zločinec byl zatčen a je ve vazbě. To je dobrá zpráva a policii je třeba pochválit. Očekávejme, že proces s teroristou bude rychlý, přehledný a trest dostatečně tvrdý. Připomeňme našim orgánům starou známou zkušenost - trest je vždy nejúčinnější, pokud přijde brzy a pádně. Trápení s tímto druhem moderního zločinu však nekončí. Lze očekávat, že se po čase vynoří další podobný vyděrač. Měli bychom mu už dnes vzkázat, že bude odhalen, chycen a tvrdě potrestán. Terorismus proti obyvatelstvu je asi ten nejstrašnější zločin. Nejen kvůli snadnému provedení, ale především kvůli mimořádné odpudivosti, pokud se dají útoky proti lidskému životu vůbec nějak poměřovat. Je lhostejné, je-li motivem teroristy politika, duševní vyšinutost, nebo peníze. Nebezpečnost jeho činu je vždy vysoká. Podobně vysoký by měl být i trest. Včasné lapení pachatele ovšem zjemňuje jeho hřích. Nikdo neví, nakolik by své výhrůžky splnil. Zabíjet stovky nebo i tisíce neznámých lidí je možno jen z velmi hluboké nenávisti nebo z velmi perverzní ideologie. Kolik je v této chvíli na planetě individuí spřádajících v ústraní teroristické útoky? Vědí, že jejich hrůzný čin nic nezmění na běhu světa, ani jim nepřinese bohatství? Každý ničema je nakonec dopaden, zabit, odsouzen. A přitom jeho plán je primitivní: budu vyhrožovat, oni se leknou a splní má přání. Teror je nejčastějším hrdinou akčních filmů. Důmyslní a stateční policisté vždy ničemu na konci filmu nějak zneškodní. Podmínky zločinců nepřijmou, naopak na ně nastraží důmyslnou past. Držme palce i skutečným policistům ze života, aby byli stejně úspěšní.

Z thajského kriminálu domů
24.5.2003    Mladá fronta DNES    str. 09    Názory
    KAREL STEIGERWALD        
Nejvyšší soud uznal thajské rozsudky, takže se dva naši zločinci věznění v Thajsku mohou vrátit domů do českého kriminálu. To je dobrá zpráva. Proč je dobrá? Protože výše jejich thajských trestů za pašování drog se u nás všeobecně považuje za nepřiměřeně krutou. Nasaďte svou spravedlnost na případ postpubertálního darebáka, který ze ziskuchtivosti pašuje drogy, a přidělte mu trest vězení ve výši půl století. S tím se vaše střízlivá spravedlnost nesrovná. Thajská ano. Thajská spravedlnost však požaduje, aby naše země jejich tresty uznala - to je podmínka vydání. Umožňuje však, aby oba zločince postihla milost hlavy státu. Z toho se u nás už kombinuje, že si oba chlapci doma odsedí zbytek do výše našeho trestu, pak jim dá prezident milost. Ale do prezidentských hlav nevidíme, a zda to Václav Klaus udělá, nebo ne, můžeme se jen dohadovat. Odpovídá to však našemu domácímu smyslu pro spravedlnost. Proč by dva naši lidé měli trpět mnohem víc jen proto, že svůj zločin nespáchali doma, nýbrž v cizině. Dá se také kombinovat, kolika letům českého vězení se rovná jeden v Thajsku odsezený rok. Případ je však zajímavý i z domácího hlediska: rozkmit mezi thajskou padesátiletou sazbou a naším smyslem pro spravedlnost najdeme často i doma: někdo ukradne peníze a dostane u českého soudu víc let než ten, kdo bestiálně zabil, například. Je víc zpronevěřený milion, nebo život člověka? U thajských zločinců se asi shodneme všichni: půl století vězení je nepřiměřené tomu zločinu! Ale ani u mnoha rozsudků českých soudů shodu nenajdeme. Nejčastější námitka připomíná duchovní svět páté B: proč mě trestáte, když Novák udělal beztrestně nejen totéž, ale něco ještě o chlup horšího? Starý Grebeníček se léta vyhýbá soudu, jiného odsoudí raz dva. Jednou je náš soud ostrý jako břitva, jindy ospalý. I mezi dvěma českými rozsudky je často vzdálenost jako z Thajska do Prahy.

Co přinesl ďábel
21.5.2003    Mladá fronta DNES    str. 08    Názory
    KAREL STEIGERWALD        
Elitní prapor NATO u nás - hurá

Pravděpodobně v Liberci se usadí elitní protichemický prapor NATO. Mohl by vzniknout mnohonárodnostní prapor rychlé reakce. Nabídku učinilo vedení aliance v důsledku úspěšné mise českého protichemického praporu za irácké války. To je dobrá zpráva pro Čechy. Špatná zpráva je to pro české komunisty. Satan se přibližuje až k Liberci. To musí naše komunisty dráždit. Po čtyřicet let pro ně horší než NATO byli už jen chlemtající finanční upíři z N.Y. Teď budou mít takový sajrajt za krkem. Ale starokomunisty můžeme ponechat jejich osudu. Jim nic jiného nezbývá než proti NATO bojovat - ať už u nás, jinde, v cizině, stále, všude. Můžeme se však vsadit, že se k nim připojí leckdo z nás. Ať už z dětinského pacifismu (cizí vojska u nás), z přešlechtěného antiamerikanismu (USA od ďábla jest) nebo jen tak, z přemíry intelektuálního rozletu. Říci, že naši dobří vojáci mají konečně i úspěch, když máme tolik špatných vojáků, chce se málokomu. Pro nás i úspěch je druh neúspěchu. Na liberecké mezinárodní vojsko odpoví se podebraně: Vždyť nás ohrožuje! Přiláká do Liberce teroristy! V NATO být, prosím. Ale NATO mít doma, to je jiná otázka. Jako bychom chtěli, aby se dějiny odehrávaly jen v dálce, za mořem, za pouštěmi, v cizích zemích, nikdy u nás, kde je klid a nehybnost. Je to ovšem omyl. Málokde je k dějinám tak blízko jako u nás. To jen teď se chvilku zdá, že každé zlo světa je od nás daleko. Spojovat se všemi možnými způsoby se světem demokracie je pro nás nezbytné. Čím těsnější součástí světové demokracie se staneme, tím větší bezpečnost si opatříme. Jeden mezinárodní vojenský prapor NATO v Liberci platí víc než moře mámivých slov. Zlo je vždy blízko.

Je čím dál hůř
20.5.2003    Mladá fronta DNES    str. 09    Názory
    KAREL STEIGERWALD        
Glosa

Některé existence, které kandidují do Rady ČT, případně do Rady pro rozhlasové a televizní vysílání, a některé existence, které už zvoleny byly, nemají dostatečný kredit pro tak velebný úřad. Veřejnost se podivuje - tento sluha komunistů není v pořádku, tamten byl kdysi divně zamotán v nějakých financích, třetí je zas od přírody tupější a čtvrtý je padlý politik. Chceme nápravu! K žádné nápravě nikdy nedojde. Radní se volí - poslanci budou mít vždy protichůdné názory, vždy budou vzájemně obchodovat, směňovat jména a pozice. Výsledkem vždy bude kompromis - tento poloblb platí za dva tamty korupčníky, náš ošoupaný poloposlanec kompenzuje dvě rozcuchané potvory odnaproti. A nezapomeňte: o veřejný úřad se zpravidla zajímá hlavně hochštapler. A ten umí letět nahoru. Sestava rad bude vždy částečně nevábná. Problém je, že rady prý jsou politicky neutrální, nezávislé, ale volí je politici. Přiznejme, že dohled nad vysíláním je politický problém - přidělme ho bez pokrytectví politikům, nebo přiznejme opak - politici nikdy nesmějí na vysílání dohlížet. Pak tvořme rady losováním. Jiná možnost není. Volba poslancem, výběr ministrem, prezidentem, to vše politikum je. Dosavadní stav, schizofrenní pokrytectví, má na vysílání vliv zdrcující. Je čím dál hůř.

Volební právo dětí není žert
17.5.2003    Mladá fronta DNES    str. 08    Názory
    KAREL STEIGERWALD        
Léta už trpím představou, že Češi nemají mít žádný stát. Česká země je jen semeništěm bláznů, kteří plodí blázniviny, a z těch stát neuděláte. Proto Češi rádi žijí v područí. Na cizí pány se lépe nadává než na vlastní. Někdy se vzhůru vyšvihne i Čech. To je pak mela. 
	Lidovce Svobodu a Kvapila napadlo, že volební právo mají mít i děti, protože i děti jsou plnohodnotnými členy společnosti, a že za ty děti hlas do urny vhodí jejich rodiče. Ponechme stranou, že lidovci asi sledují záchranu vlastní strany, protože si chybně myslí, že lidoveckých dětí je nejvíc. Mnohem víc dětí mívají Romové. Ti zpravidla lidovce nevolí. Statistika bohužel nesleduje, kteří voliči se rozmnožují nejvíce, takže se lidovci rozhodují jen na základě víry. Může být, že nejvíce se rozmnožují komunisté, protože jsou nejvíc doma, nebo mladé rodiny z ODS, protože jsou podnikavé. Vtipálek by ještě napsal, že Svoboda s Kvapilem mají hodně dětí, protože jsou málo doma. Pořád poletují v politice, to je pak hned. 
	Dívejme se na problém nikoliv z hlediska lidovců, nýbrž z hlediska státu. Myšlenka je to nedůsledná. Přehlíží volební právo zesnulých členů rodin a těch členů, kteří se ke dni voleb ještě nenarodili. Že duše zesnulých jsou plnohodnotnými členy společnosti stejně jako duše dětí, měli by uznat zejména lidovci, pro něž duše člověka je běžným artiklem. Výhody jsou nasnadě: ve volbách by se projevil rozum předků a svěží invence dosud nenarozených. Je nasnadě, že dosud nenarození a zesnulí by měli také právo vstupovat do politických stran. Často se to v ČSSD děje už dnes. 
	Důležité je, aby ty mrtvé duše byly také trestně odpovědné. Stíhat nenarozené zločince by mělo výhodu: dočkali by se rozsudku ještě za svého života. Stíhání mrtvých duší se s úspěchem praktikuje už dnes: čeká se, až se zločinci v ty duše promění. Pak přijdou rozsudky. 
	Svoboda s Kvapilem, jako lidovci často, předbíhají vývoj. Mají se svým návrhem potíže. Lidé je nepochopí. Ale když to půjde dobře, ještě za jejich života se tato země změní v úplný blbinec. Pak se dočkají uznání a jejich státní nápady vejdou plně do života. 
	Dosti však nemotorného humoru a ironie. Lidovci se na poslední chvíli vzpamatovali a Kvapilovi se Svobodou v šíření této kuriózní ideje prozatím zamezili. Oba státníci ji berou vážně. Jeden je dokonce ministrem zahraničí - co dalšího asi v jeho lbi dlí? Se svými kocourkovskými idejemi se cítí jako průkopníci. Kocourkovští však chytali do pytlů světlo a nosili je domů. Svoboda s Kvapilem pytlují tmu. 
	Potřebujete zlepšit stát? Vysypte tmu z pytlů. A je to.

Oba s tím Špidlovi třískli
16.5.2003    Mladá fronta DNES    str. 08    Názory
    KAREL STEIGERWALD        
Šéfové dvou bezpečnostních úřadů včera rezignovali. To by nám mělo být úplně lhostejné. Jejich úřady jsou našim starostem odlehlé, s činností doufejme tajnou, s vlivem, který se našich životů netýká. Jediná podivnost: odstupují oba naráz. Co asi manifestují? Ale skutečnost je jiná: podivností je řada, a nikoliv od včerejška. Bezpečnostní služby naše životy obtěžují už léta, vzbuzují často veřejný, nepříliš lichotivý zájem a nabízejí úsudek, že jejich činnost je v horším případě k ničemu, v lepším že je na ní k vylepšení asi milion věcí. Nejčastějším hitem jsou výkřiky "Sledují či odposlouchávají mě tajné služby" nebo náhlý výskyt všelijakých podivných, nicméně tajných listin na veřejnosti. Tvrdit o těchto službách, že jsou politicky inertní, může asi málokdo. Od neblahých časů špionážního fanatika Bašty se nepolepšily. Ani pověst šéfů není nejlepší. Růžek podivně přežil aféru s opilcem za volantem. Stát se mu to ve slušné rodině, dávno by bylo po něm. Kadlec se serval na diskotéce s cizí ženou. Příkladné jsou i jejich vzájemné vztahy. Sváří se o pozice i kompetence jako nějaký malý Heydrich s malým Canarisem. Ale tyto romantické půtky nestačí. O oba se servala i vláda. Přesto si je léta pěstuje. České bezpečnostní služby mají mizernou pověst odjakživa. Snad jen za časů plukovníka Moravce ve třicátých a čtyřicátých letech slynuly dobrými výsledky. Ovšem jejich hrdinou spíše než Mašín, Balabán nebo Morávek je dodnes onen Švejkův úředník, kterého sežrala hladová psiska. Příklad: NBÚ prověřuje, zda Kavan může být v OSN předsedou. Výsledek vydá, až tím předsedou přestane být. Proč ho tedy prověřuje? Pamatujeme časy, kdy bezpečnostní úřady byly velmi nebezpečné. To je naštěstí pryč. I když... Dominantní otázkou dneška je, k čemu vlastně bezpečnostní úřady jsou? Co produkují užitečného? Kolik a za co jim platíme? Z povahy věci plyne, že na tyto otázky se odpovědí domůžeme stěží. Všechno je to tajné. Doufejme, že to vědí kontrolní orgány - nebo se zeptají. Tajné však není, co samo vyplouvá před naše oči: pletichy, zmatky, neserióznost, malý výkon. A když toto leze z tajné organizace samo od sebe ven, co se asi děje v tajných útrobách, kam nevidíme? Oba výtečníci s tím Špidlovi třískli. Za odměnu je čeká výslužka. Diplomatické místo nebo ředitelna ve Správě letišť.

Kyanid
15.5.2003    Mladá fronta DNES    str. 08    Názory
    KAREL STEIGERWALD        
Je-li dostupná zbraň, vrah se už najde

Také bychom mohli napsat: antrax. Nebo třeba mor. Radioaktivní rtuť. Či jen semtex. Prostředků moderního terorismu je mnoho. Všechny je lidstvo vynalezlo, nesmí se tedy divit, že je někdo chce použít. Šílenců je mezi lidmi dost. Je-li dostupná zbraň, vrah se už najde. S ním pak i oběti. Dosud neznámý člověk vyhrožuje spoluobčanům, že je otráví kyanidem, pokud mu vláda nedá peníze. Nic nového. Zástup teroristických vyděračů je stále početnější. Podivnou duši ničemy stíhá ještě podivnější, padají požadavky, lidské životy, bortí se starý dobrý svět pochopitelných vražd. Svět začíná připomínat bláznivý rej. Končí tato civilizace? Muž s kyanidem bude chycen a potrestán. Nebo zmizí se svými neuskutečněnými pohrůžkami v nedohlednu. Grossova policie se zachová dobře, profesionálně, podá výkon a bude pochválena. Nebo něco zkazí, pak jí běda. Terorista nikdy nemá úspěch. Lidé jej odvrhnou, jenže on jich může do té doby mnoho zabít. Pak teprve zabijí jeho. Předmoderní člověk neměl k tomuto druhu terorismu a vydírání mnoho možností. Zabíjelo se ručně, z očí do očí, žádné látky hromadného vraždění, žádné plyny, žádná biologie masové smrti. Masová smrt v rukou jedince je základní rys teprve až naší modernosti. Z románů, v nichž toto na nás chystali šílení papíroví vědci, vstoupilo moderní zlo do ulic. Nikdo je nezastaví. Duše lidí je podivná: ráda chce být bohem. Zabiju vás všechny, to je zvolání velmi přitažlivé. Zájemci se množí. Možná bychom o nich neměli psát. Ignorovat jejich zvrhlost. Obklopit je pohrdavým mlčením. Ať se nestanou hrdiny zla, ať končí jako zapomenutý nikdo. Muž s kyanidem nechce terorem zlepšit svět. Chce jen peníze. Hnusný je však stejně.

Více rozdat
14.5.2003    Mladá fronta DNES    str. 09    Názory
    KAREL STEIGERWALD        
Glosa

ČSSD se pustila do reformy. Právě ona, to je hořká mandle. Deset let učí voliče, že zdroje jsou, jen je vybrat. Učí, že blahobyt vzniká správným přesunem peněz od těch, kteří je mít nemají, k těm, kteří je potřebují. Stavební spoření je toho pěkným příkladem. Kdo spoří, potřebuje přídavek. Stát mu jej dá. Vybere jej od všech občanů. Jenže všichni spoří. Dají státu a dostanou zpět. Kdyby nedali a nedostali, nemuseli by živit lidi, kteří ty peníze přesouvají. Myšlenka ČSSD se však prosazuje: lidé rádi věří, že víc dostanou, než dají. Kdo tomu už nevěří, jsou socialisté. Proto zkoušejí reformy. Není jasné, k čemu se rozhodnou: víc vybrat, nebo méně rozdat? Můžeme se vsadit, co socialisté nakonec prosadí. Třetí možnost: více rozdat.

Má vlast
13.5.2003    Mladá fronta DNES    str. 09    Názory
    KAREL STEIGERWALD        
Fejeton 

Dopustil jsem se chyby. Do textu o Mé vlasti se vloudil Dvořák. Čert ví, kde se tam vzal. Odjakživa vím, že Mou vlast složil Smetana. Nikdy jsem si nemyslel, že to byl Dvořák. Ale včera v novinách ve svém komentáři čtu: Dvořák. Nějak záhadně vystrčil Smetanu. Od té chvíle nemohu na ulici. Cítím, že asi na mne ukazují. Prý Dvořák, smějí se. Zpředu to ještě jde, ale za zády, peklo. Manželka se hodlá odstěhovat. Nedivím se. Řešil bych to podobně. Včera začalo Pražské jaro. Ti se museli smát. Dvořák. Hloupý novinář. Budu to teď mít těžké. Něco napíšu a Špidla už se směje. Prý Dvořák, bije se radostně do hlavy. Volá Dostála. Četl jsi to? Co? Napsal, že Mou vlast složil Dvořák. Co ten ještě může někomu povídat? Řekl jsem si, napíšeš do novin, že víš od maturity, že Mou vlast napsal Smetana. Moc mi to nepomůže. Tos měl vědět včera, ne dnes. Pár lidí mi už zavolalo. Tak na tebe konečně došlo! Vůbec si to neumím vysvětlit, říkám omluvně. Jistá dáma, o které jsem několikrát nepsal pochvalně: Co byste vysvětloval. To je, jako by chirurg nechal uvnitř lidské bytosti nůžky! Nebo dýmku, napadla mě ještě horší varianta. Dočkat se toho musí každý, kdo píše do novin. Rozdáváš rady, rozumy na vše strany, musí to přijít. Jako blesk, jako tlouštíkův infarkt. To je stále jen: jak se dělá koalice, co s komunisty, kam má vláda napřít sílu, a náhle bim - Dvořák! Sedím u stolu a zavile píšu: na včerejším zasedání vlády si mysleli... ale věta ochabuje, slábne, ztrácí se... Nad ní svítí, co jsem si myslel včera já: Dvořák! V tom právě je smysl novinářů, těch pokropených kropičů. Na vše strany dštíš, co chceš, co být má a co být nemá, hadice se náhle zauzlí a už jsi mokrý. Publikum se směje. Ven nejdu ani zítra. Možná že smutný smysl novinářství je ještě v něčem jiném. Ven zítra klidně jdeš. Prosím vás, Dvořák nebo Smetana, koho to zajímá. Včera shořely dva vlaky s dětmi, u Brna zbělel černý havran! To jsou věci. Že ty vlaky s dětmi neshořely, nýbrž přijely? A havran že je furt černý? No a co?

Proevropské nic
12.5.2003    Mladá fronta DNES    str. 08    Názory
    KAREL STEIGERWALD        
Vnitropolitický boj o zahraniční politiku

Kdo u nás "dělá" zahraniční politiku? Prezident, ministr zahraničí, vláda? Tento spor běží už léta. Ministr zahraničí si rád došlapuje na prezidenta, prezident se rád staví zahraniční politice v čelo. Ať už to byl Havel se Zieleniecem, či nyní Klaus a Svoboda. Boj je to dosti ostrý, ale bohužel výsostně vnitropolitický. Jde v něm o to, kdo se doma vtlačí do jaké pozice, nikoliv o to, co je vlastně naše zahraniční politika. Ta není. Je jen politika jednotlivých hráčů, co ze země jde ven, je tříšť, které si někteří politici dokonce i považují: prý svoboda a soutěž. Každý politický subjekt u nás má svůj program, své názory a nic společného nad tím není. Ukázat si to můžeme na příkladu vicepremiéra Mareše: ten za hlavní smysl zahraniční politiky považuje nalezení důkazu, že Klaus je přítel komunistů, a odmítání dohadovat společný postoj k zahraniční politice. Mareš ale proto nemusí být smutný, jako špatný příklad vyskočil náhodou, ostatní politici na tom nejsou lépe. Existuje nějaká "zahraniční politika země", nebo je jen politika právě jsoucích vlád? Churchill si vzal, protože bylo před volbami, s sebou do Postupimi předáka opozice Atleeho. Měl na mysli kontinuitu britské zahraniční politiky a něco, co v Česku zní divně: vlády se mění, Británie trvá. Britové si mohou myslet, že mají nějaký společný zájem a společné hodnoty, které umisťují kousek nad politiku. Takový zájem mají i Poláci nebo Maďaři, máme-li hledat v nejbližším okolí. Co je dobré pro Polsko? Existuje taková věc, nebo jsou jen věci dobré pro pravici či levici té země? To je otázka, kterou si český politik směrem ke své vlasti nepokládá. Čeští komunisté umořili svou zem o poznání víc než polští a maďarští. Proč? Měli jen socialistické vlastenectví. To znělo: co je dobré pro komunismus a pro Rusy? Má vlast. Poslední, kdo se tímto slovem vážně zabýval, byl skladatel Dvořák. Nic takového dnes neexistuje. Žádnou zahraniční politiku naší země, postavenou na vzájemné shodě, nemáme, mít nechceme a mít nebudeme. Proč také? Stačí, že máme mnoho zahraničních politik. Každý nějakou. Přesněji řečeno, nikdo žádnou. Je zajímavější servat se o pozice a kompetence než zahraniční politiku jasně formulovat. Do zahraničí stačí: Jsme proevropská vláda. Nu ano, jako každá vláda v Evropě. Nebo snad máme jinou variantu - vládu protievropskou?

Spravedlnost na straně zrůd
10.5.2003    Mladá fronta DNES    str. 06    Názory
    KAREL STEIGERWALD        
Dvě opilé lidské zrůdy surově ubily člověka, s nímž se náhodou setkaly. Ubily jej rukama mimořádně bestiálně. Soud ocenil jejich zločin patnácti a čtrnácti lety vězení. Přidal podivnou povinnost navíc: protialkoholní léčbu. Právnictví nechme právníkům. Držme se jen vlastního citu. Nedebatujme o tom, zda čtrnáct let je málo, nebo dost za takový čin. Vynechme úvahu, zda by zrůdám měla, či neměla být například useknuta hlava. Měly být oběšeny? Zabity elektřinou? Ubijí ještě nějaké lidi, než sejdou přirozenou smrtí? Divme se jinému: to ještě chtějí obě zrůdy dál žít? Proč? Co si od života slibují? Stále se jen ptát: Proč jsem toto udělal? Je obtížně představitelné, že by někdo, po takovém činu, sám od sebe chtěl dál být. Leda snad - jako mučivá existence někde v klášteře u sebemrskačů či jako obětující se a sloužící s odříkáním lidskému utrpení. Ale představit si dvě zrůdy, jak po sedmi letech žádají o propuštění, že už se polepšily? Či dokonce - že samy tomu polepšení věří? Hotovo dvacet, už jsme jiní? Člověk, který toto uvnitř sebe zvládne, nemá chtít žít právě z tohoto důvodu. Ale kdo by takto uvažoval, nezabije jako zrůda nikoho. Kdo jako zrůda zabil, směje se výše psanému. To právě znamená být zrůdou - nezabíjet z neštěstí v zlé minutě, nýbrž z pohrdání vším. Soud obludám z nějakého důvodu nedal nejvyšší trest. Ale předseda senátu něco zlého vycítil. Řekl: "Pozůstalí mají právo vidět věc mnohem jednodušeji: zemřel slušný a bezúhonný člověk, který jel za svou rodinou, když mu cestu zkřížily dvě opilé zrůdy." Takový názor předsedy senátu budí rozpaky. V čem může být úsudek pozůstalých a soudců odlišný? Že pozůstalí chtějí krev za krev, kdežto soud trest smrti nezná? Že pozůstalí chtějí zabít ze msty, kdežto soud pachatele napravit? Uvažme, že zabít dvě zrůdy není tak nepřirozený požadavek, jak se v našem moderním století zdá, a napravit dvě zrůdy patnácti lety vězení je směšné pokrytectví. Nejvíc se pravdě podobá, že soud plave v houšti zákonů, paragrafů, výkladů, novel, dodatků, kde čin zrůd už nečpí lidskou konkrétností, protože se proměňuje v technický problém: jak stvoly té právnické houštiny pospojovat v jeden kompaktní rozsudek. Předseda to přizná: Jako člověk vím to lidské, jako právník tonu v ekvilibristice, která i zrůdám dá nakonec najevo, že jejich čin je podobný nějakému mazanému hospodářskému deliktu s nekrytými směnkami. Po sedmi letech si obě zrůdy požádají, a bude-li dobrý vítr, octnou se na svobodě. Pozůstalí budou mít silné nutkání vzít spravedlnost do vlastních rukou. To není divné, po spravedlnosti člověk touží silně, a když se jí nedočká, chce ji jako Monte Christo sám zjednat. Předseda soudu se pak může zas vyjádřit: Chápu, že pozůstalí obě zrůdy popravili, ale spravedlnost je vázána ještě jinak. Pozůstalí budou uvězněni. Mohli by dostat také patnáct let, protože jejich poprava nebyla sice brutální, ale předem chladně připravená. Občané nemohou brát spravedlnost do svých neodborných rukou. Mohou však, což činí i tento text, klást dotaz: Proč stojí spravedlnost na straně zrůd? Právnické odpovědi se předem nepřijímají. Občané je znají. Zrůdám měli bychom nabídnout nejen právníka, ale k úvaze i toto: ležíš na prkně a k tvému krku sviští sekyra. 

* * * 

Po sedmi letech se obě zrůdy octnou na svobodě. Pozůstalí budou mít nutkání vzít spravedlnost do svých rukou. Po spravedlnosti člověk touží silně, a když se nedočká, chce ji jako Monte Christo zjednat sám.

Je prezident Protiameričan?
6.5.2003    Mladá fronta DNES    str. 06    Názory
    KAREL STEIGERWALD        
Na otázku německého novináře, zda si umí představit, že by američtí vojáci byli přeloženi z Německa do České republiky, odpověděl prezident Klaus: "Po celou dobu od roku 1989 až po dnešek toto téma nehrálo žádnou roli. Nikdo o něm veřejně nediskutoval. Nikoho v mém rodinném ani přátelském kruhu nenapadlo na toto téma mluvit. Toto téma je pro nás absolutně nové. Na základě naší historie jsme velmi citliví na příchod cizích vojenských jednotek na naše teritorium. Myslím si, že znovuumístění cizích vojenských jednotek by nebylo vítáno. A skutečně nerozumím tomu, jaký vojenský smysl by tyto základny měly mít." Z toho sice nevyplývá, že prezident Klaus americké vojáky v ČR nechce nebo že je přirovnává k sovětské armádě či wehrmachtu, ale je to jedno, Klaus má takový osud. Stal se nepřítelem USA raz dva. Měl by vědět, že každý jeho výrok je doma studován a posunován směrem k záporným končinám. Ale obezřetnější na výroky proto asi nebude. Za chvíli se veřejným míněním rozprostře dojem, že jeden z mála našich "amerikanistů" v politice je vlastně "antiamerikanista", možná zavilý. A výtka přijde z úst, div se, světe, tradičně antiamerických, pacifistických, levých, od lidí, kteří v USA tradičně vidí "světového četníka" v duchu nejhlubších časů americké mandelinky. Český svět se přece jen proměňuje: ústa, která kdysi odsuzovala svět "dvou bloků", se stejnou vehemencí horují dnes pro každý americký vojenský akt. A muž, který nejvíce vždy bez předsudků rozuměl pojmu "americká svoboda", stojí zde jako horoucí Protiameričan. Otázkou však je, co Klaus německému novináři odpovědět měl. Že americká vojska v ČR chce? Může toto sám od sebe říci prezident demokratické země? Umístění cizích, spojeneckých vojsk v zemi je proces, který má své politické koryto, předepsané regule, ústavní postupy atd. Stěží můžeme žádat od hlavy státu, aby tuto nejvyšší otázku svobody země rozhodovala sama ze svého názoru v debatě s novinářem. Ve skutečnosti však o žádné americké základny v ČR nejde. Nikdo je nenabízí, nikdo je nevyžaduje, jejich vojenský smysl je skutečně zatím nejasný - prostě téma není aktuální. Hledat analogie s americkými základnami v Německu nemá smysl - vznikly jako okupační sídla v roce 1945, později jako ochrana před sovětskou armádou a dnes jsou dosti přebytečné. Z jedné Klausovy odpovědi v novinovém rozhovoru buduje se téma umělé, zásadní, nabízející krvavé politické střety - ovšem díky neaktuálnosti tématu zcela neškodné. Zbraně se zbytečně zablýskají, kdekdo se vyjádří jak strýc z ulice, uběhne pár týdnů a bude po všem. Takovými nicotnostmi se česká politika ráda vysiluje. Jejím smyslem je přiřazovat lidem vlastnosti, jsi takový či takový, ne řešit problémy. Může se však stát, nedej pane, že americké vojenské základny v ČR budou aktuální - v té chvíli se karta obrátí. Už dnes si můžeme tipnout, kdo proti nim bude demonstrovat, protestovat, kdo bude vlastenčit, strašit, vyhrožovat a bouřit se. A kdo, na druhé straně, bude zoufale upozorňovat, že bez amerických zbraní se obrana svobody v Evropě už třikrát neobešla.

Retro
3.5.2003    Mladá fronta DNES    str. 07    Názory
    KAREL STEIGERWALD        
Glosa 

ČT se u příležitosti padesátin prošla archivem a sestavila celodenní májové retro. To je určitě čin. Kdo je na moderní české dějiny zvědavý, sledoval toto zrcadlení celý den. Nápad to ovšem nebyl zvlášť namáhavý - vybrat z padesátileté hromady věci efektní, zajímavé, přitažlivé. Skoro se chce říci proč to nedělají pořád? Proč veřejnoprávní TV nepracuje se svým archivem systematicky, tvořivě, s nápady a s přesvědčením, že ohledávat dvacáté století se vyplatí vždy? Archiv, zdá se, má na to báječný. ČT pochvalme. Ale málo. Jedna vlaštovka není jaro. Kde jsou třeba seriály Gottwaldovi děti, vnuci, vrazi, žáci? Obyčejný komunismus? Pestré, bohaté, tragické dějiny Čechů vybízejí k většímu rozmachu. A tak je z činu zas jen duchovní lenost, v ČT obvyklá: vyber z krabic, popadni a vysílej. Větší duch na Kavkách nebydlí.

1. máj, kuku
30.4.2003    Mladá fronta DNES    str. 07    Názory
    KAREL STEIGERWALD        
Zítra je první máj, psáno První máj. A První máj je podle básníka K. H. Máchy Svátek práce, pravil kdysi jakýsi podplukovník Bubeník. Je to slavný svátek, ale s jeho vkořeněním nevěděl si rady ani ideologický důstojník. Natož dnešní lid. Nikdo už neví, jak to s 1. májem vlastně bylo. Je to svátek třídního boje a solidarity dělníků proti vykořisťovatelům. Symbolizuje stávky, demonstrace, hladové bouře a střelbu do dělnictva. Vznikl v předminulém století jako oslava vzpoury ponížených proti pánům. Dnešním jazykem řečeno: je to svátek extremistů a vždy se pohyboval na hraně. Úřady na ochranu demokracie by měly 1. máje bedlivě sledovat. 1. máj měl pestré dějiny: zmocnili se jej komunisté, ale také nacisté, fašisté, peronisté, všichni takoví. Panoptikální oslava dělníka se hodila každému protidělnickému hnutí - hodit na hlavu hrdinů denního chleba slavnostní státní okov - to se vždy vyplatilo. Průvody, už nikoliv buřičské, nýbrž povinné. Křečovité jásání, existenční pochody. Zkuste mít něco proti Svátku práce - jste cynik pošklebující se soli země. Dějiny 1. máje dostatečně ukazují, jak nesmyslný je to svátek. Nic jiného než galerie diadochů mávajících z tribun se nevybaví. Peron, Gottwald, Castro, atp. Jejich je to svátek, žádných pracujících. Jako kdybychom oslavovali třeba Hitlerovy narozeniny. Mávátka, třepetalky, hákový kříž. Prvního máje si užívá zajímavá politická škála: nejvíce komunisté. Těm hřmí odplatou a pěstí. Mají jej rádi anarchisté - čadí jim z toho svátku podobný hněv. Třetí silou jsou fašizující extremisté: rozbít prvomájově lebky předešlým dvěma. Ani církev neodolala, má svátek Josefa-dělníka. Co s 1. májem? Zrušit. Oslavovat není co - krom toho muchlání na petřínské stráni. Slušných lidských záležitostí se netýká. První máj už přišel sem, vesele mu zatancujem, s námi, živote, jásej, písní svobodu hlásej - nad tím zpěvem stovky zavražděných obětí nesvobody. Mávejte tomu! Má jednu přednost - placené volno. Když se mezi Svátek pracujících a sobotu vklíní šikovný den, může to vynést čtyři dny dovolené. Hurá. Kdyby se slavil i Hitlerův skon, 30. duben, bylo by to o den víc. To jsou výhodné počty, zejména pro majitele chalup. Vzdávat První máj nemá smysl, ať už v pozadí je cokoliv. Každý svátek se počítá. Hus i Metoděj. Jednou i ten liška Zikmund. P rvní máj se nehodí ani pro básníky. Teče z něj cukr, který utěsňuje póry. I Máchu už zavraždil. Co z básníka zbylo? Že kukačka kuká k lásce. Tak hrozný je to svátek.

Zdanil i peřiny
29.4.2003    Mladá fronta DNES    str. 06    Názory
    KAREL STEIGERWALD        
Už i předseda vlády má pocit, že by se vláda asi měla pohnout. Nečinnost je nápadná i jemu. Svolá v polovině května konferenci vládních koaličních sil a poradí se s nimi. Nápad je to dobrý, ale zbytečný. Opožděný nejméně o jeden rok. Tytam jsou doby, kdy Špidla panoval - kdy vzal po poradě koaliční partnery do vlády a za podporu vlády jim slíbil nic - program Čtyřkoalice strčil pod skříň. S vládními partnery zatočit uměl, ale neporadil si s vlastní stranou. Ta jej přivedla na mizinu, nikoliv hašteřivost nespolehlivých partnerů. Na posledním výkonném výboru se měla projednávat Iblova kritika Špidlova vládnutí. Špidla: Konflikt s Iblem se neřešil. Vedla se normální politická debata. Ibl: Konflikt se projednával, byl součástí zprávy. Když totéž páchal místopředseda Lux předsedovi Klausovi, prosím - každý byl z jiné strany. ČSSD by měla svolat další urychlený výkonný výbor na téma: Co se to s námi děje? Špidla je obklopen protivenstvím. Udivuje jej, že je proti němu dokonce i opozice. Dělá prý obstrukce, destrukce a chce předčasné volby. Hlasuje proti vládě. Tomuto údivu rozumějte dobře, není náhodný. Ve špidlovsky uspořádaném státě je i opozice součástí pozice: je konstruktivní a chválí. Vláda má mnoho úkolů, proč nezapřáhnout opozici, aby pomohla? Špidla nechápe, že tomu tak není. Socialistická politika, která se tolik ohání "koncepcemi" a "plány" a "vědeckými poznatky v praxi", je spíše směsí náhodných nápadů typu "zdaníme peřiny", o nichž se vášnivě diskutuje a posléze upouští. Tlachat o tom, kolik sociálních práv se vejde na špičku nože a jak odstranit nerovnost lidí, je snazší než spravovat stát a vést jej k nějaké racionální podobě. Možná že lidé unesou nerovnost v dobře spravovaném státě lépe než rovnost v houšti zmatených opatření, ponižujících výjimek, přídavků a poplatků. To není rovnost úspěchů, nýbrž rovnost v ponížení. Špidlova vláda se řídí heslem: popadni problém, kde chceš, a škubni. Pak se dívej, co to udělá. Špidlovo vládnutí už nebude trvat dlouho. Přineslo cennou zkušenost, která nám už nikdy nebude k ničemu užitečná. Až se jednou svolá konference ke Špidlovi, učiní vědecký objev: Špidla? No a co? Zdanil i peřiny. Čas stál.

Výstřel
29.4.2003    Mladá fronta DNES    str. 06    Názory
    KAREL STEIGERWALD        
Poslyšte chmurný příběh: Zloděj šel krást. Majitel jej přistihl. Zloděj skočil do auta a ujížděl. Majitel jej zastřelil brokovnicí. Zloděj je mrtev a majitel má na krku žalobu pro vraždu. Navždy si už bude pamatovat, že zloději se nemají odstřelovat brokovnicí. Zloděj si zas bude pamatovat, že když jde krást, může se mu něco zlého stát. To poučení už mu není k ničemu, nežije více. Naživu jsou ostatní zloději. Když pana vraha-majitele zavřou málo, mohou si žijící zloději oprávněně pomyslet, hoši, jde do tuhého. Chlap jednoho z nás zastřelil a skoro mu to prošlo. Takové pomyšlení činí z krádeže téma závažnější. Přímo filozofické. Jdeš krást a oni tě napálí brokovnicí. Brr. Když pana vraha soud odsoudí hodně, zlodějům se uleví. Zasolili mu, hoši, řeknou si, jde se na věc, teď už si nikdo netroufne prásknout do nás z brokovnice. Krvavý příběh má další rozměr: co je ukradený předmět proti lidskému životu? Otázka staví hamižnost předmětářů proti vzletu duší, které zvažují, že život člověka je dar instituce sice neviditelné, ale hlavní. Praktici naopak namítnou, že střílet zloděje je snadno zneužitelné: co když se krádež jen tak narafičí, aby se zastřela původní vražda? Námitka hlavní: když naráz vypálíme po všech zlodějích této země, zůstane na zemi v tratolišti veškerý národ. Střelci i oběti.

Krása průzkumů
26.4.2003    Mladá fronta DNES    str. 06    Názory
    KAREL STEIGERWALD        
Před vynálezem průzkumů veřejného mínění nevěděli jsme nic. Dnes, po jejich objevu, víme vše. Například poslední průzkum CVVM: Tři čtvrtiny lidí považují za nevěrohodné banky, soudy, církve a odbory. Osmdesát procent lidí věří většině lidí, které zná. Více než polovina lidí věří dokonce většině lidí v zemi. Nebýt průzkumů, toto vše bychom nevěděli. 
Výsledky jsou to zajímavé. Banky a církev. Do obého něco vkládáš, věříš, že z toho něco bude, a pak není. Tak přestaneš věřit. Peníze pryč a Bůh mlčí, jako by nebyl. Nevěřit bankám je rozumné. Banky ti také nevěří. Ale církvi? Co když Bůh je? Ale co nevěrohodný soud? Co to je? Lze věřit, že Bůh učiní zázrak. Zkuste však věřit, že zázrak učiní odbory. Pozoruhodné také je, že většina lidí věří většině lidí, které zná. České přísloví to říká podobně: vrána vráně oči nevyklove. A to optimistické: věřte většině lidí! Průzkum by se měl ještě doplnit. Existuje mnoho jevů, aniž bychom věděli, jak se jim věří. Věří lidé počasí? Klesá, či stoupá důvěra v déšť? Věříme jídlu? Představme si ten objev: bramborám se věří méně než před pěti lety! Lidé věří burze méně než vodním nádržím. Středa je v neoblibě víc než Špidla. Třetí za Špidlou je úterý! Podle posledního průzkumu většina lidí krade. Jsou to titíž, kteří věří lidem. Klesá důvěra v lidi, kteří věří lidem. Zato je více lidí, kteří nevěří, že věří. Za komunistů se veřejné mínění nezkoumalo, nýbrž tajilo. Mínění obyvatelstva zjišťovaly úřady tajně pomocí nákladné sítě donašečů StB. Dozvídaly se tak, co mohly vědět už předtím: že všem lezou krkem. Jeden z tehdejších průzkumů: Udavače StB mají lidé rádi. Stálo by za to udělat průzkum, zda jsou v oblibě články, které se průzkumům posmívají. Předem napišme, že ano. Jen třicet procent jim nevěří!

Bandy špiclů proti korupci
25.4.2003    Mladá fronta DNES    str. 06    Názory
    KAREL STEIGERWALD        
Země je korupcí prolezlá. Nikdo sice neví nic určitějšího, ale objem korupce vyjádřit v procentech a miliardách není problém. Kdo bere, ten se nepřizná, a kdo dává, také ne. Míra korupce se povětšině dá pochytat jen jaksi z ovzduší, z poměrů a dojmů lidí. S nějakým větším množstvím odhalení nelze počítat - korupčníci vše popřou a důkazy se svědky jen tak nenajdeš. Korupci nakonec zvětříš jen z toho, že si někdo nápadně rychle pomohl, přeskočil frontu žadatelů či získal nečekaně, oč jiný marně prosí. Politici mají korupci rádi. Je to pěkné téma, zejména před volbami. Pokud v ní právě sami nelétají, mohou se rozhořčovat a lákat voliče na opatření, jež v budoucnu prosadí. Boj proti korupci je pro každého politika věcí zásadní. Mají jej nejraději právě korupčníci: vytváří se dobré krytí a stěna z mlhy. Proti korupci jsou i moralisté - krásně se proti ní káže, protože se každému oškliví, ale ruku na srdce, na druhé straně, zaplať bůh za ni - což moralisté už nedodají. Korupce vyhovuje všem: politikům, moralistům i obyvatelstvu. Politikům dvojmo: plyne z ní příjem a vytváří pozadí, na němž se politik může mravně zaskvět. Pro moralisty je chlebem. Mohou nám objasňovat úpadek doby, mohou hledat viníky a mohou sami sebe vyzvedat vysoko, vysoko... Obyvatelstvu umožňuje korupce přežít absurditu poměrů - podle orientálního vzoru: oni nás chtějí uondat tou jejich pitomostí, ale my je podplatíme... O podstatě korupce se nezmíní nikdo. Je to prozíravé - korupce by se mohla narušit, nebo i nedej bůh zmenšit... jak bychom pak žili? Korupce je zavrženíhodná. Hanba politikům, hanba korupčníkům, hanba těm, kdo berou, i těm, kdo dávají. Rozumná vláda všude nastaví špicly, kteří korupci potřou. A je to. Není. Špiclové vyvolají jediný efekt: do korupce bude nutno zahrnout i špicly. Právě špicl udává korupci tón. Úplatek není měřítkem mravní prohnilosti obyvatelstva a úředníků, nýbrž přirozenou reakcí na stav veřejné i státní správy. Kde úředník může rozhodovat podle libovůle, kde může váš spis zastrčit dozadu nebo vpřed, kde u státního okýnka stojí fronta, kde stát má možnost někomu dát pamlsek a nad jiným zapráskat bičem, tam vždy bude korupce - jako přirozené změkčovadlo státní zvůle. Vláda by měla zkoumat, kde se podplácí, a tam vyvolat vichr - nikoliv mezi korupčníky, nýbrž v činnosti té oblasti. Socialismus chtěl vyhubit veksláky. To bylo nemožné. Stačilo vyhubit socialismus, zmizeli veksláci. Podplácení je tam, kde stát přiděluje výsady a prebendy. Šlápni na krk přidělování a státnímu poroučení, ubude ti korupce. Hoň korupci, zvětšíš její cenu. Ovšem to první, běda, je proti zájmům vlády. Ta raději proti korupci nasadí mravnostní komise a bandy špiclů. A Jejich rejdění nazve: test integrity.

Nedivte se vládě
24.4.2003    Mladá fronta DNES    str. 06    Názory
    KAREL STEIGERWALD        
Vozovky strašné, ještě horší lid

U nás je na vozovkách nebezpečno víc než jinde. Je tam i víc policistů než jinde. Platné to není nic. Represe a pravidla. Lze je přitvrzovat, vylepšovat. Ale dopravní předpisy jsou, až na detaily, které si nepamatuje nikdo, v Evropě stejné. Zkušený řidič potvrdí, že silniční dopravu řídí asi deset logických pravidel a zvyků, nikoliv dvě stě stran předpisů. Česká silnice je aréna hrubců. Přejedou vás před novelou zákona i po novele zákona. Nad průběhem většiny dopravních nehod zůstává rozum stát - jsme národ automobilových sebevrahů? Ne, to se jen fanaticky vybíjejí hrubci, ozbrojeni autem, smrtonosnou zbraní. Nevybíjejí se však dostatečným tempem - přibývá jich. Těmto poměrům vláda čelí, jak je zvyklá: narůstáním a komplikováním předpisů a zvyšováním dohledu nad řidiči. Připomíná to doby slavných "měsíců bezpečnosti", kdy se veškeré esenbáctvo naráz vrhlo na řidiče. Smyslem akce nebyla "bezpečnost" jízdy, nýbrž naopak "nebezpečnost" vyceněného dračího zubu státu. Řidiči prošli "výcvikem" v ponižování a šikanování. Pak se jelo dál. Touto cestou jde i dnešní vláda: občas utáhnout šroub a vycenit zub. Utažený šroub má svůj manifestační efekt: lidi otravuje a dobré věci neprospěje. Z lidí, kteří na utažený šroub kašlou, hněte zločince. Důsledně vzato, nejvíc bezpečí by nepřinesl příkaz "vždy zastavit" před přechodem, nýbrž příkaz "nikdy auto nerozjíždět". Ale vláda ví, že v Čechách musí mít zákaz zadní dvířka. Každý, kdo ušlápnutě tkví v životě, napřímí se, když vleze do silného auta, když se svobodně a vítězně rozjede vpřed - jako pták - proti betonové zdi či proti nevinnému. Prásk! Je po svobodě, autě i člověku. O kus dál - startuje další. Nedivme se, že vláda strašlivě vládne. Tak strašlivému lidu? Vždyť z něj pošla. Nepostaví policistu na přechod, nýbrž půjde přepisovat paragrafy.

Na lovu
23.4.2003    Mladá fronta DNES    str. 07    Názory
    KAREL STEIGERWALD        
Fejeton

Irácká válka je plná přitažlivých paradoxů. Jednou musí napadnout každého: Kdo je úspěšnější lovec? Američtí vojáci v Iráku, nebo čeští myslivci? Odpověď není těžká. Čeští myslivci! Postříleli už víc lidí, než bylo v Iráku padlých. Když porovnáme množství myslivců s velikostí armády USA v Iráku a přepočítáme padlé myslivce a vojáky na společného jmenovatele, čeští myslivci vedou i v absolutních číslech. Mají ve svých řadách víc padlých než Američané. Kdyby úkol porazit Saddáma Husajna spočíval na bedrech českých myslivců, dočkali bychom se války neobyčejně krvavé a plné smrtelných zásahů do vlastních řad. Nezapomínejme, že čeští lovci střílí především po sobě - což vidí ráda zejména zvěř. Tažení na Bagdád je složitá operace - čeští myslivci by při ní mohli vybít české myslivce do posledního fořta. Všichni, kdo předpovídali krvavý a vleklý průběh iráckého tažení, měli na mysli právě zkušenosti z českých honů. Strašlivá kanonáda, kvičení postřelených lovců, skotačení zvěře a hubený výsledek. Když ale porovnáme kořist, jsou na tom lépe Američané. Čeští myslivci se po honu mohou chlubit několika rozstřílenými zajíci, přejetou srnou a odstřeleným pokladníkem mysliveckého sdružení, kterého však nelze ke kořisti započítávat, i když se to často chybně dělá. Kořist Američanů je obrovská - když jde o hon na lidi, neříká se jí ulovená zvěř ani kořist, nýbrž zajatci a padlí. Nikdo netouží po krvi. Ani čeští myslivci. I ty irácká válka rozděluje. Ovšem ne příliš - krve bylo na velké vášně málo. Většina je mírotvorná - chtěli by Irák porazit řečmi a vyjednáváním, případně Saddáma zachovat, protože se jim líbí, zatímco USA ne, protože je tam málo svobody. Je také válkychtivá proamerická menšina. Obě fronty se zajímavě rozdělily: humanista a evropejský člověčenec Havel je pro americkou válku, zatímco konzervativec a amerikánský pragmatik Klaus je proti. Všichni Havlovi lidé dál trvají na míru, vyjednávání a dobrém slově. Havla však - chválí. Klausovi lidé válku podporují s havlovským zápalem. A Klause - chválí. Jsou to dvě zajímavé party: každá má v čele jakoby předáka z druhého tábora. A nevadí to! Jak se havlovci ohánějí Klausovými mírovými větami, tak stojí klausovci za bojovným Havlem. Pozice obou part jsou pevnější než nějaký názor předáka. Jsme proti válce, volá Havlův duchovní lid. Havel: Já ne! Chci válku! Vivat Havel, odpoví jeho lid. Klaus na tom není lépe. Pošlete vojáky, zbraně, tanky, skandují jeho davy. Klaus odpovídá: Ať je hned v Iráku mír! Sláva Klausovi, volají davy pod okny. Myslivci jsou rozptýleni v obou táborech. Vědí své. Co záleží na řečech? Hlavní je přivřít oči a pal! Však on už někdo padne. Saddám, fořt, kanec, Amerikánec.

I Hitler se amnestoval
17.4.2003    Mladá fronta DNES    str. 08    Názory
    KAREL STEIGERWALD        
Glosa

Ve věznici Pankrác se konala konference o procesech padesátých let. Ve věznici Ruzyně působil v té době činitel StB Moučka. Zatímco na Pankráci se zkoumaly dávné zločiny, český soud zkoumal zločiny Moučkovy. Zjistil, že Moučkovy zločiny byly v r. 1960 amnestovány, a proto nemůže být dnes souzen. Amnestoval jej prezident Novotný, který ty zločiny nejprve sám vydatně organizoval, pak teprve amnestoval. O popravených říkal, že spadli do mlejna, který sami roztočili, a proto se nemusí rehabilitovat. Objevitelem ideje, že zločinec má amnestovat sebe a své kumpány, však nebyl. Tuto ideu objevil Hitler. Nařídil v r. 1934 vyvraždění stovek svých kolegů a pak to všechno amnestoval. Náš soud se té ideje drží dodnes. Mohla by se k ní udělat konference.

Demokracie nemusí být na Zemi věčně
16.4.2003    Mladá fronta DNES    str. 07    Názory
    KAREL STEIGERWALD        
Irácká válka nenabízí taková témata, aby se na nich mohla nově přeskupit a utvářet naše politická scéna. Je ta válka víc "pravicová", nebo "levicová"? Je chuť ji podporovat, nebo odmítat projevem etatismu či liberalismu? Chtít tu válka znamená "více svobody a trhu", nebo naopak "více státních regulací"? Má s ní něco společného třeba názor na "sociální stát"? Vytvářet politické formace podle názorů "válka v Iráku ano, či ne" dlouho nevydrží. Každé takto vytvořené společenství by se brzy rozpadlo pod tlakem tisíců jiných zájmů a témat. Z válečných ohlasů můžeme vypreparovat i levičácký antiamerikanismus, ale i ten s chutí hlásají nejen levičáci, nýbrž i mnoho evropských pravičáků. Když někdo v Evropě nenávidí USA, stejně nevíš, co je uvnitř za ptáka. Irácká válka je novum: je to útočná válka demokracie proti totalitnímu systému. Opozice proti ní se ptá po její "zákonnosti". Leckdo by ji rád "uzákonil" alespoň pomocí OSN. Ale OSN není shromáždění demokratických států a nemá žádný důvod útočnou válku proti totalitnímu státu legalizovat. To by latentně ohrozilo mnohé členy. Kdyby OSN ctila ideály, z nichž vznikla, neměla by asi dnes více členů než před padesáti lety. Je to organizace, která dá hlas každému, i lidožroutovi. Z politické "korektnosti" by přijala i Hitlera, kdyby se nějaký přihlásil. Jaké novum je útočná válka proti totalitě? Takové: režimy, které nemají základní charakteristické rysy demokratických států, jsou nelegální, svobodě člověka nebezpečné, potenciálně agresivní a demokratické státy musí takové režimy zničit dříve, než přinesou všem neštěstí. Ustanovit na planetě totalitní režim je zločin stejný jako ty, které byly souzeny v Norimberku. Je starostí svobodných zemí, aby dokázaly totalitní režim zničit včas a vyhnuly se planetární katastrofě, k níž stejně jednou dojde, až se zbraně hromadného ničení lidí konečně zmocní šílený sociální či náboženský padišáh. Útočná válka je protiprávní, protože nerespektuje suverenitu států. Jenže totalitní stát žádnou suverenitu mít nemá. Když mu ji demokratické země dají, jednou skončí s jadernou kudlou v zádech. Proti norimberskému procesu se namítalo, že mu nejde o "spravedlnost", nýbrž že vítězové soudí poražené. Bohudík ano. Ale o spravedlnost šlo, vítězové trestali německé politiky za zločiny proti míru, lidskosti atd. To byla novinka. Na válku měl celá tisíciletí každý dobyvatel právo, vraždění obyvatelstva byla samozřejmost, lidskost šla v každé válce stranou. Balkánští paladini dnes už nemají právo vraždit lidi. Stalin a Mao to právo ještě měli. Ale kdo má určovat, který režim je totalitní, tedy protiprávní? Který panovník má být silou smeten a kterého lze na planetě ještě snést? Státy o tom nemohou hlasovat, většinou nejsou demokratické. Rozhodnutí o útočné válce je nakonec v rukou demokratických států, hlavně těch nejmocnějších, které útočnou válku mohou s úspěchem vyhrát. A záruka, že jejich rozhodnutí bude správné? Ta vězí právě jen v tom, že jsou demokratické, že disponují demokratickými mechanismy a dělbou moci, volbami, svobodou občanů, nezávislou soudní mocí, svobodou slova atd. Na nic jiného se demokracie nemůže spolehnout než na svou moc, na to, že sama existuje a že dokáže svou svobodu ubránit. A že dokáže ničit totalitní režimy vojensky bez poškození vlastní svobody. Útok na mrakodrapy v N. Y. připomněl, že svět už je příliš maličký a technika příliš dokonalá na to, aby si někde - v zákoutí světa - mohli lebedit nějací Hitlerové. Každý, ať je kde je, ohrožuje všechny. Nejen své otroky. Tvrzení, že jeho lid si jej přeje, je vždy lživé. Ani Němci si nakonec nepřáli Hitlera, jako my si nepřáli komunismus. Irácká válka je zajímavá novinka - pro vývoj planety. A také pro osudy demokracie, která na Zemi nemusí být věčně. Není to přírodní jev, nýbrž dílo lidí. Možná, že trochu teatrální Reaganova myšlenka o říších zla bude nakonec tím nejcennějším, co minulé století lidstvu dalo.

Šero je
14.4.2003    Mladá fronta DNES    str. 08    Názory
    KAREL STEIGERWALD        
Až se aférka rozroste, začnou mlžit

Socialistům přispívají penězi lidé, kteří jim nepřispívají, případně kteří sami nic nemají. Skandály s financováním politických stran se z mlh a šera politického života vynořují pravidelně, nečekaně, jak lochneská potvora ze skotských vod. Teď se na vynoření potvory dívají příznivci ČSSD. Nedávno za hluku finančních podivností mizela do nicoty ODA. Před lety si peklem podvodů a triků prošla ODS. Skandálů s finančními podporami by se měly všechny partaje bát jako čert kříže. Většinou kvůli obnosům, které za to nakonec ani nestojí, utrpí strany škodu na popularitě i důvěryhodnosti. Socialisté se právě teď nebojí. Nesrovnalosti jsou jejich vnitřní, věc, papír, který odevzdali do parlamentu, štymuje na halíř. Až se aférka rozroste, obávat se začnou. Budou koktat, vykrucovat se, mlžit. Průběh aféry je vždy stejný, bez rozdílu politického přesvědčení. Sebejistá nadutost, výmluvy, pololživé mlhy, tvorba finančního šera. A závěr: jakési parlamentní pokusy o legislativní zlepšení, aby už nikdy, nikdo, nikomu, a zejména, především... Naše Čistá Partaj. Nakonec začnou popletení politici vykřikovat jako vážná politická hesla banality typu "Normální je nelhat", a dokonce kolem této fráze vytvářejí politický program, který má jakousi přitažlivost - ovšem jen do první lži, což netrvá dlouho. Mezitím vzniknou nová pravidla. Lepší. Zanedlouho je nějaká strana poruší či obejde - lepším způsobem než minule. Partaje peníze chtějí. Věří, že je potřebují. Ta potřeba je pochopitelně nekonečná. Tak berou. K úvaze, že kdo dává, něco za to chce, není daleko. V zemi, kde krade skoro každý, je neudržitelná představa politického idealisty, který podporuje stranu kvůli svobodě trhu, či naopak kvůli tuhé regulaci trhu. U nás každý ví, že ti ostatní jsou lumpové. Z téhož důvodu chtějí být sponzoři neznámí. Dát straně peníze - to je už málem přiznání: jsem lump. A často, dámy a pánové, tomu tak i je. Mají si bohatí v politické sféře nakupovat výsady a přednosti? Právě jsme vyslovili největší politický kýč této země: ti nahoře jsou gauneři, kteří se vždy šábnou na úkor nás, chudáků. Proti skrytému, nezákonnému financování politických stran vášnivě bojujme náš nekonečný boj. Ať už porušuje zákon nebo jen dobrý vkus. Nechtějme žít v šeru, nýbrž na slunci.

Zdanit hřích? Ne
11.4.2003    Mladá fronta DNES    str. 07    Názory
    KAREL STEIGERWALD        
Glosa

Vláda chce zdanit prostituci. Asi od toho čeká zlepšení platební bilance. Je to však jen zoufalý pokus, jak z toho všeho ven. Prezident komunistů Novotný (1966) chtěl potíže vlády řešit prodejem srnců západním nimrodům. Zdanit hřích je obtížné. Stát to uvádí do divného světla. Prostituce je činnost ponižující, nezbytná a nevyhubitelná. Stát chce říci - dělejte to, čúzy, s pány, ale zaplaťte. Lidem se to může i líbit - proč by děvy neměly za svou hanbu platit daň? Je to taková představa spravedlnosti: pomějí se, nic neplatí, tak ať platí. Ale jako každá spravedlnost je to slepé: dívky si daň přirazí na honoráři, jejich služby podraží, stoupne inflace, zvýší se životní minimum a všechno to zaplatí ten pán, co je navštěvuje. A to je představa divná: jdeš si užít toho nejintimnějšího a stát už natahuje dlaň - dej mi. To s námi jde stát už i do postele, do křoví, pod most, do lesejka či kde se to užití pánů děje? A ty pohyby, z nichž stát žije! Jak tu ošemetnou daň vybírat? Za množství, za kvalitu? A co odpisy? Náklady? Pomůcky? Kde je hranice neřesti z lásky - ta zatím zdaněna nebude - a neřesti zdaněné? A co výběrčí této daně? Copak se neotvírá ohromný prostor podvodu? Dala jsem výběrčímu, slavný soude, ale ne z korupce, z lásky! Dalas zadarmo? Daň darovací! Manželská nevěra - zdanit? Smysl prostituce je v blahodárném pokrytectví, že se nesmí, a je. Povolení je její smrt. Problém je hluboký: stát vztahuje ruku po penězích, které páchnou ponížením žen i mužů. A směje se - dopouštějte se a plaťte! Spoustu ničemností dosud nezdanil. Tak do toho! Ale pozor! Když je příjem z prostituce "osvobozen" od daní, mnoho poplatníků to naláká: Nebudu platit daně. I já jsem kurva!

Málo životů
10.4.2003    Mladá fronta DNES    str. 06    Názory
    KAREL STEIGERWALD        
Glosa

Irácká válka stojí velmi málo životů. Porovnejte ztráty statisícových armád minulého století s dneškem. Tehdy haldy mrtvol, dnes se zabití počítají málem na prstech. Proti jednomu padlému spojenci pár set Iráčanů. Příčinou je převaha spojenců. Ne v množství, ale v technologii a inteligenci válčení. Hrubá síla už nehraje ve válčení roli. Zaplavit bitevní pole statisíci bojovníků nemá smysl. Moderní technologie si s nimi snadno poradí. Je štěstím demokratických států, že špičková technologie je u nich, nikoliv u totalitních nepřátel. Hitler nedržel s technologií spojenců krok, milionová Rudá armáda taky ne. Představme si, že by superdokonalou technikou válčení disponoval některý nedemokratický stát. Jaderná zbraň v rukou Hitlera? Neměl ji, naštěstí. Nejde o štěstí, nýbrž o logický jev. Technologie válčení je důsledek vědeckého rozvoje. Věda se bez svobody rozvíjí špatně. Inteligence v nesvobodné zemi ochabuje, mění se v absurditu. Svobodné země mají proto vždy nakonec převahu nad armádami států nesvobodných. To zní optimisticky. Pro svobodu.

Výkon slouhů
9.4.2003    Mladá fronta DNES    str. 08    Názory
    KAREL STEIGERWALD        
Přijde dřív povolení, nebo konec války?

Předseda vlády Špidla bude informovat pana Annana, generálního tajemníka OSN, o úmyslu vyslat nemocnici do irácké války. Jak tomu rozumět? Česko chce, podle Špidly i podle nás, přispět ke zmírnění válečného utrpení civilního iráckého obyvatelstva. Existuje mnoho lidských důvodů to udělat. Jenže vůle zmírňovat cizí utrpení má podle Špidly jakousi mezinárodněpolitickou mez: Annana, generálního tajemníka. Do blahodárné humanistické činnosti se pustíme, pokud přijde z OSN povolení. Může to nakonec být závod s časem: přijde dřív povolení, nebo konec irácké války? Možná by se nám při naší povaze nejvíce líbilo poskytnout pomoc s povolením až po všem - uzdravenému lidu. Taková skutečnost přirozeně nenastane. Špidla (rozuměj jeho vláda), by nám měl prozradit, co udělá, když Annan řekne ne. Nechá nemocnici doma? To je dobrá úvaha na téma "co je vlastně náš stát". Humanismus mu vtiskuje Annan, někdo další, nebo my, například Špidla? Dotaz k Annanovi si můžeme přeložit takto: už na svou samostatnost se tento stát na úsvitu svých dějin 17. října 1918 zeptal ve Vídni: Už se to smí? Jak velká je svobodná úvaha Čechů o vlastním státě? Je to věčné dotazování, kde dávají povolenku? Tato vláda se skládá z dobrých Čechů: chtějí sedět na více židlích. Nakonec proč ne - toto umění se v politice považuje za vysokou školu tance. Být ve válce a nezadat si s válkou, v každé straně vyvolat dojem správnosti - klobouk dolů před takovou politikou. Špidlův problém však je opačný: směšnost, kam se díváš. Žádné brilantní šachování, mistrné vyvažování a jemná hra se vztahy, nýbrž výkon slouhů: smíme, pánové, toto či tamto? Co říkám, neříkám. Slovo není slovo. Špidla chce být s válkou. Strana mu dala mandát proti válce. To je jeho tíseň. Řešení hledá ve světě. Možná ne řešení, nýbrž alibi: chce říci domů do partaje, já nic, já muzikant, to Annan to tak chce. Ale OSN zde není k tomu, aby vysekávalo jednoho premiéra z partajních potíží. Špidla k tomu má dobrého druha, Kavana. Ten je přechodným ředitelem zeměkoule. Ještě před hlasováním by Špidlovi, říká, mohl sdělit, jaký je názor OSN. Jen jestli oba hoši nepropadají mámení. Proti vyslání nemocnice jsou komunisté. Ostatní jsou pro. Čekejme tedy s obavami, co Annan. Povolí to Špidlovi?

Život nebo smrt
7.4.2003    Mladá fronta DNES    str. 06    Názory
    KAREL STEIGERWALD        
Zdravotní pojišťovna má problém: omezila nejmodernější léčebné postupy při infarktu hranicí padesáti let. Problém to však není velký: pojišťovna tvrdí, že to učinila omylem, usnesli se na tom lékaři. Chybu rychle napraví. Napříště omezení věku již nebude, bude opak: přednost dostanou ti nejvíce ohrožení. Problém nezmizel, jen dostal jiný název. Kdo je nejvíc ohrožen - to je vždy měřitelné kritérium? Všichni občané mají před zákonem stejnou cenu, před nemocí nikoliv? Když neušetříte na starších pacientech, ušetříte na méně ohrožených? Výraz "méně ohrožený" může být jen krycím názvem pro skutečnost, že moderní léčení je nesmírně drahé, pojišťovny je nemohou zaplatit, a musí proto některé pacienty vyřadit. Které? Kdo je vyřadí? Za pokryteckým "méně ohrožen" vězí jakýsi modernizovaný Mengele, který distribuuje lidi do života či smrti. To je hrozná představa, ale reálná: pro všechny léčení a léčiv není dost, někdo musí z kola ven. Tuto pekelnou větu si zamlčme, řekněme raději: přednost mají více ohrožení. Zní to lidštěji. Zdravotní pojištění je povinnost, v níž občan zná svou platbu, neví však, co za ni kdy dostane. Plnění určuje stát, potažmo pojišťovny, bez souvislosti s výší platby. Jako byste platili pojištění za auto, ale co všechno vám opraví, řeknou až po havárii. Ať už to zakrýváme jakkoliv, zdravotní pojištění je druh daně a léčebná péče něco, co vám stát dá. Vztah mezi pojistkou a plněním neexistuje. Mezi klientem a pojišťovnou není smlouva, nýbrž zákon. Platím, a oni mi nedají do srdce potřebnou trubičku, protože jsem zestárl? Mladšímu dají? Ale platí stejně jako já. Nebo řeknou: Vám nedáme, jste méně ohrožen. Jsou jen dvě možnosti. Bohatý člověk si hodně zaplatí, trubku mu dají, umře. Chudý zaplatí málo, trubku mu nedají, umře též. Každý však jindy. To je drásající nespravedlnost. Druhá možnost není lepší: trubek je méně než srdcí, tak si podle nějakého kritéria vybereme. První případ je dobrý pro boháče, druhý zase pro šikovné s protekcí. Ale my bychom chtěli, aby si lidé byli rovni.

Strašná je česká spravedlnost
3.4.2003    Mladá fronta DNES    str. 06    Názory
    KAREL STEIGERWALD        
Marie Benešová, nejvyšší státní zástupkyně, si stěžuje novinářům, že boj s korupcí vázne. Situace je čím dál horší. Státní zástupce dá čtyři pokyny policii, ta nehne prstem. Stížnost jde ke Grossovi. Ten uzná, že je oprávněná - a půl roku nic. Druhý půlrok - zas nic. Soudy léta nanařídí řešit zažalované kauzy, ačkoliv už dostaly i počítačovou techniku. Za Rychetského byl kdysi jeden poprask, toť vše. Žaloba z roku 1999 je v roce 2003 bez jediného úkonu. (Čti: v šuplíku.) Ekonomické kauzy soudci ne vždy umějí. V policii probíhá nesmyslná reorganizace, která ničí jakžtakž vycvičené vyšetřovací týmy. Vyšetřování se rozpadá. Ministr Rychetský chtěl doladit soudce, ale nebyl čas. Tato vláda se nestihla pořádně rozjet a od počátku má smůlu. Prezident Havel, když se loučil s Benešovou, vyslovil obavy, co bude dál. Marie Benešová zásobuje veřejnost strašlivým vyprávěním o poměrech v oblastech zabývajících se u nás spravedlností. Jsou hrůzné. Benešová o nich vypráví s odstupem, nezaujatě - jako bychom to vyprávěli my, kteří sice stejně jako celá veřejnost známe vyprávění ještě hrůznější, než má Benešová, ale za poměry odpovědni nejsme. Ona však ano. Co udělala pro zlepšení? Stěžovala si Rychetskému i Grossovi. Má obavy, že odborní policisté, kteří odešli do civilu, přejdou na druhou stranu - na stranu zločinu. Jejich odchodem se leccos bortí. Snadnost, s níž Benešová očekává, že se policisté přidají ke zločinu, je děsivá. Stejně děsivé je její přesvědčení, že za to všechno může Klaus. Vyzval nedávno, že je třeba zapomenout na to, co bylo v posledních deseti letech, a jít dál. Benešová myslí, že se toho vyšetřovatelé chytí, protože "nemají jistotu, zda ten vedoucí se za ně postaví". Mají pocit, že jsou v tom sami. Proč někoho honit, když soudy nesoudí a policie nekoná? Benešová si je jista, že česká policie se skládá z bab, které se zachvějí nad jednou větičkou politika - navíc Klaus ve své poznámce nemyslel, že se mají přestat stíhat zločinci a vyšetřovat zločiny. Mluvil o politické interpretaci devadesátých let, o niž se vede destruktivní politický boj. O lidech ve "spravedlnosti" má strašlivé mínění. O policisty, kteří odejdou ze služby, se bez rozpaků strachuje, že se přidají ke zločincům. O těch, co zůstali, říká, že se ohnou před každým slovem politiků. Jednou před Zemanem s nesmyslnou kampaní Čisté ruce, která nakonec zavřela hlavně jeho vlastního ministra, podruhé před prezidentem, který podle Benešové žádá zapomenout a zločince vůbec netrestat. I tuto nehoráznost "z úst prezidenta" přijímá Benešová lehce, mimochodem. Kde je její protest proti něčemu tak nepřístojnému - z úst prezidenta notabene? Nu nikde, však to prezident také neřekl. Paní Benešové je třeba připomenout, co asi přehlédla: její (sympaticky) ostrá kritika české spravedlnosti je kritikou především její vlastní práce. K té kritice by měla připojit extra separát: co ona s tím? Jaké kroky, kam, kdy? S jakým výsledkem? Je to podivné: nejvyšší státní zástupkyně podává veřejnosti velmi černý (patrně ještě málo černý) obraz naší spravedlnosti a nedá k tomu stejně silný a přesvědčivý výčet svého boje za jeho zlepšení. Nebo trpí českým neduhem, kdy se kritika považuje už za řízení? Co je však nejpodivuhodnější: nad celou tou říší rozpadu trůní sympatický a nejpopulárnější politik - Standa Gross. Jeho resort je v dezolátním stavu. Nevadí. On sám má jedinou dovednost pro veřejnost: umí se počochnit před kamerami. Pro politický svět má druhou dovednost: patrně je to mistr tahů. Brzy se dočkáme, že se stane pánem ČSSD. Tou dobou však už z ministerstva vnitra, z bezpečnostních resortů, z policie atd. bude jen kámen na kameni. Nevadí. Předseda vlády Gross nás počochní a pojede se dál. Kde tou dobou bude konec Marie Benešové, ví jen ona.

Na dobytém území
2.4.2003    Mladá fronta DNES    str. 06    Názory
    KAREL STEIGERWALD        
Do Iráku odjede česká vojenská nemocnice. Bude tak na území dobytém Američany a Brity činit, co vojenské nemocnice obvykle ve válce na dobytém území činí. Tuto skutečnost je však třeba vysvětlit pomocí rozsáhlého názvosloví. Vláda tomu věnovala včerejší mimořádné zasedání, přesvědčena, že slova skutečně mění svět. Vyslání nemocnice do irácké války není zapojení do válečné operace Svoboda pro Irák, nýbrž do protiteroristické operace Trvalá svoboda. Neodcestuje do jižního Iráku, nýbrž do Kuvajtu. Teprve pak odcestuje z Kuvajtu do jižního Iráku. Do války neodcestuje na žádost válčící strany, nýbrž odcestuje jako odpovídající výzva na páteční rezoluci OSN nikoliv do irácké války, nýbrž do oblasti humanitární katastrofy. Bez účasti vládního jazyka řekl by každý občan, že Američané a Britové vedou válku proti Iráku a že česká nemocnice (plus protichemický prapor) jim v tom pomáhá silami, které máme. S účastí vládního jazyka můžeme tutéž skutečnost vyjádřit opačně: s válkou nemá ČR nic společného. Slova jsou mocná. Bohužel je to vše nesmírně směšné. Těm mrtvým v Iráku je jedno, jestli se jejich smrt jmenuje Trvalá svoboda, či naopak Svoboda pro Irák. Je to jedno Američanům, Iráku, českým lékařům i protichemikům. Dokonce i těm, kterým nemocnice pomůže, bude jedno, jak krkolomně to vysvětluje vláda v Praze. Jediným, kdo předělávání skutečnosti pomocí slov potřebuje, je česká vláda. Potřebuje to tolik, že se nebojí posměchu a hany. Potřebuje to však - proč? Možná opravdu věří, že skutečnost lze slovy předělat. Strana růže nečte Shakespeara: "Copak je po jméně? Co růží zváno, vonělo by stejně." Mluv jak mluv, válka je válka. Ale vláda svým názvoslovím nezastře to hlavní - že nemocnice skutečně mnoha civilistům i vojákům všech stran pomůže, že ta pomoc je potřebná a že český lid může alespoň trochu ze svého marastu pozvednout hlavu vzhůru - s pýchou: Jsme tam a pomáháme lidem. To je v celé té komedii chytré horákyně dosti dobrá zpráva.

Ďábly nechte ležet
1.4.2003    Mladá fronta DNES    str. 06    Názory
    KAREL STEIGERWALD        
Řekni Kavan, ozve se ti: temno

Je velmi málo válek, do nichž česká republika vyslala protichemický prapor s ozbrojeným doprovodem. Přesněji řečeno, taková válka je jen jedna: irácká. Dnes vláda naši účast zvýší. Přidá nemocnici. Nebo nepřidá. Když republika iráckou válku podporuje, patrně tím chce vyjádřit, že jde o válku závažnou a že je žádoucí, aby ČR měla v takové válce své místo. Ale ne tak Česká republika. Ta chce ústy vládnoucí sociální demokracie vyjádřit, že irácká válka, do níž poslala vojáky-chemiky a chce poslat vojáky-lékaře, je vedena v rozporu s mezinárodním právem. Vzpomněla si dokonce i na případ podobný Bagdádu, bombardování Londýna. Je málo válek, proti nimž sociální demokracie protestovala tak razantně. Přesněji - žádná. ČSSD protestuje proti válce, kterou odsuzuje, tím, že ji podporuje. Říká však: není to tak. Klobouk dolů, rozume. Sociální demokracie, páteř vlády, se ráda označuje za "proevropskou" sílu. Pokud za evropské hodnoty považujeme racionální řeč a srozumitelné myšlení, je proevropská tužba socialistů bohužel jen verbální cvik. Jaký má "evropský" smysl říkat toto, dělat opak a tvrdit, že v tom není rozpor? Otcem socialistické zahraniční politiky je temná a velmi "východně" nečitelná postava Kavanova. On je také motorem protiiráckého usnesení nedělního sjezdu. Mezi "přáteli" v ČSSD má stále ještě nepochopitelný vliv. Straně nic dobrého nikdy nepřinesl. Naopak - pootáčel ji směrem k podivným kontaktům s podivnými politickými silami, nabádal k čínsko-řeckým hokuspokusům. Řekni Kavan, ozve se: temno. Své ministerstvo zaplavil čpícími aférami. Zahraniční politiku ČR tlačil do těch levých končin, v jejichž kulisách má americký imperialismus nenahraditelné místo. Naše nemocnice v irácké válce, ať už tam pojede či ne, není jen humanitární pomoc: je to metafora neevropských českých temnot. Kavan by ji mohl doplnit: Sbírejte jen irácké raněné! Ďábly nechte ležet.

Vyvalily se vlny zdola
31.3.2003    Mladá fronta DNES    str. 07    Názory
    KAREL STEIGERWALD        
Glosy: sjezd ČSSD

Sjezd politické strany nebývá místem, kde vládne střízlivý rozum. Delegátů je hodně, rozhoduje se kolektivním hlasováním, na racionální argumentaci moc času není. Pomluvy v zákulisí, lehce nesmyslné výkřiky z pódia, takový je sjezdový kolorit. A stejné to bylo i o víkendu na sjezdu ČSSD. Jedna chvíle však běžný kolorit překročila, a to o dost. Vedoucí strana "proevropské" vládní koalice odsoudila účast svého senátora Mezihoráka na rautu před otevřením kanceláře Sudetoněmeckého krajanského sdružení v Praze. Senátor podlehl tlaku a svým kolegům se omlouval, jako kdyby ho chytili, jak v šatně šacuje kabáty. ČSSD nakonec své odsuzující stanovisko odvolala, ostudě však už stěží zabrání. Senátor se paktoval s cizáky, zatraťme ho! Vskutku evropský postoj...

Dálnice? Dál už nic
29.3.2003    Mladá fronta DNES    str. 06    Názory
    KAREL STEIGERWALD        
Výstavba dálnic je nad síly našich vlád 

Vládu čeká těžké rozhodnutí. Buďto odmítne stavbu dálnice do Ostravy, nebo ji neodmítne. Zaplatí vysoké penále dodavateli, nebo bude mít na krku nápadně předraženou dálnici. Dobré řešení k dispozici není. Vláda se také může uchýlit, aby svůj malér zastřela, k dalším okolkům a tvářit se moudře - že se rozhoduje, že se řeší, zvažuje a chystá. Skutečnost je taková, že nepotřebujeme různá vládní „řešení“, nýbrž dálnici. Její nezbytnost a ekonomická výhodnost jsou patrné i laikům už celá desetiletí. Je to však málo platné. S dálnicemi má republika smůlu. Léta chybí obchvat Plzně. Léta nikdo není schopen „vyřešit“ průjezd Středohořím. K Hradci Králové se dálnice už léta neblíží. Pokud udržíme současné tempo výstavby dálnic, dopracujeme se ke kompletní dálniční síti asi za dvě stě let, kdy asi nebude dálnic zapotřebí, protože se lidstvo bude už jen vznášet. Stavět dálnice je složitý organizační problém. Česká veřejná správa si s ním léta, vlastně odjakživa, neví rady. Kudy má dálnice vést, jak má být vpravena do krajiny, kdo ji má financovat, jak zajistit rentabilitu dálniční sítě a v neposlední řadě jak udržet dostatečnou kvalitu a trvanlivost staveb. Naše dálnice často vypadají jako hřbet velblouda po bombardování. Případně se ustavičně opravují, čímž jejich hlavní smysl mizí. Zvláštním případem jsou útoky ekologů proti dálnicím. Nejde o to, zda jsou ekologické námitky oprávněné či přehnané, ale o to, že státní správa není schopna o nich rozhodnout. Pochopitelné úsilí najít optimální hospodářské a ekologické řešení se mění v nekonečné průtahy. A když už výstavbu dálnic neblokují ekologické aktivity a neschopnost úředníků, vzpamatuje se vláda a vytvoří si neřešitelnou situaci sama. Vysvětlovat ji může celá léta. Pro severomoravský dálniční úsek však existuje jen jedno racionální vysvětlení: že tato zakázka prospěla něčí kapse. Jak to říká starý vtip? Dálnice? Pár kilometrů a dál už nic.

Vzdálený soud
28.3.2003    Mladá fronta DNES    str. 06    Názory
    KAREL STEIGERWALD        
Glosa

S českým soudnictvím je to v nepořádku - nikoliv v tom smyslu, že by se špatné věci zlepšovaly pomalu, nýbrž v tom, že bobtnají. V případu brněnských studentů, kteří se mají omluvit komunistickému učiteli za listopad 1989 a za to, že proti němu byli, pokročil soud zas o kus dál. To jest, zas nerozhodl a bude si celkem naprosto nesmyslný případ hýčkat dál. A dál. Oč jde? V listopadu 1989 identifikovali studenti - v duchu doby a rozumu - jednoho z komunistických profesorů jako obludu ze starých časů. Profesorovi se to nelíbí - dodnes bojuje o svou čest, ačkoliv tím komunistickým výtečníkem byl a jeho čest měla přesně tytéž dimenze. Soud to bere vážně, i když, co vlastně bere vážně? Sebe? Toho komunistického učitele? Spravedlnost? Zákony? Studentstvo, dnes už jsou to ctihodní občané, pozbyli trpělivosti a poslali celou hloupost do Štrasburku. Ale nepomohli si. Vzdálený soud dá komunistovi za pravdu rychle. Tak to chodí.

Než vás pozřeme
27.3.2003    Mladá fronta DNES    str. 08    Názory
    KAREL STEIGERWALD        
Mít komunisty na levoboku je břímě

Mají už konečně socialisté spolupracovat s komunisty? Komunisté jsou pro. Bohumínské usnesení ČSSD považují za "vyčichlé". Pro je i Škromach. Bohumínské usnesení je pro něj dnes, několik dní před sjezdem ČSSD, "dobový projev slabosti a nedospělosti ČSSD". Dnes už se komunistů bát nemusí. Škromachův názor je však česky vrstevnatý: Bohumínské usnesení zabraňuje spolupráci s komunisty - ale jen při tvorbě koaliční vlády. To teď nehrozí. Usnesení se tedy nemusí rušit. Spolupráci nic nebrání. Komunisté připomínají, že i nevládní koalice udělá v parlamentu většinu 111 hlasů. Škromach vykružuje jazykové piruety. Protikomunistické usnesení se neruší a neplatí. Ale neběží o jazykolamy, nýbrž o otázku: S KSČM ano, či ne? Po logice věci k sobě patří. Jsou si blízcí. Mají velký společný průnik programů a ideálů. Podle téže logiky jsou to nejbližší nepřátelé: rádi by se navzájem pozřeli. Sledujte jejich druh nadávek: stalinisté proti lokajům kapitalismu. Špidla má na komunisty vědecký materiál, nepochybujme, že komunisté nasbírali na Špidlu materiálů ještě víc. Varují: Jednejte rychle, nebo nám dohody s vámi nebudou už stát za to. Přeloženo: Až vás nebudeme potřebovat, půjdete, jako jste šli i tenkrát. Kdy vás nebudeme potřebovat? Až vás pozřeme. ČSSD je na jednom z mnoha rozcestí. S komunisty dělaly by se levolevé vlády pěkně. Na sjezdu ČSSD tento víkend s tím jistě někdo přijde. Dosavadní vládní koalice s převahou jednoho hlasu nemá dobré vyhlídky. Špidla je zásadový levý antikomunista. Možná jeden z mála v ČSSD. Škromachovy piruety by z úst nevypustil. Až Škromach přinese věnem komunistické hlasy, vypustí to možná Špidlu. Může si pak tiše říkat: Co je toto za zemi, kde ani čtyřicet let komunismu nám socialistům k prozření nepostačí? Mít na levoboku komunisty je břímě. ČSSD je tam má. Vládnout s nimi sotva může. Bez nich také tak. Říkejme tomu Bohumínský paradox.

Dokument. Ale čí?
26.3.2003    Mladá fronta DNES    str. 06    Názory
    KAREL STEIGERWALD        
Glosa

Washingtonští jestřábi se ve dnec h invaze v Normandii vznášejí vysoko. Strategie probíhá, jak si přáli: jednotky USA se vylodily a postupují k Paříži. Generál Eisenhower prý ztělesňuje nové "americké století" téměř neomezené vojenské moci. Ve chvíli triumfu pentagonští stratégové promýšlejí další kroky. Hovoří o redukci Společnosti národů v Ženevě a o transformaci Německa. Několik veteránů ultrapravicového smýšlení, proměněného v dominantní ideologickou sílu ve vládě USA, se v pátek sešlo na tajné schůzce v Ústavu amerického podnikání, odkud všichni vzešli. Předseda poradního sboru Pentagonu, diskrétní mozek známý už léta jako kníže temnot, který dodává nápady ministru války, zářil spokojeností. Řekl, že nevyhnutelný pád nacistického režimu prý poskytuje inspiraci ostatním fašistickým státům. Věřím, že v roce 1945 zažijeme změnu režimu v Německu pod americkou taktovkou, řekl. Kvíz pro čtenáře: text pochází za a) z nacistické hlavy na konci světové války, b) je to zlomyslně upravené prohlášení dnešních mírotvorců. Obě řešení mohou být správná.

Mír je vůl
25.3.2003    Mladá fronta DNES    str. 08    Názory
    KAREL STEIGERWALD        
Mírové hnutí se padesát let plete

Světem otřásá mírové hnutí. Že válka je vůl, ví dnes už každý, a kdo se proti válce vysloví, může si být jist, že se přidal na správnou stranu. Hořící americká vlajka s přimalovaným hákovým křížem nás provází skoro padesát let. Slavné období mělo mírové hnutí počátkem padesátých let (Korea) a v letech šedesátých (Vietnam). Pamětníci si vzpomenou na světový kongres obránců míru s holubicí nad hlavami nejlepších duchů světa, na milionové demonstrace mládeže s heslem Lieber rot, als tot, na pouliční boje proti neruským neutronovým bombám. Na květinové děti s poutavým heslem "Dělej lásku, ne válku." První moderní a úspěšné mírové hnutí vzniklo za časů Hitlera. Od těch dob nepřestává. Má už slavné dějiny. Potíž je v tom, že výsledky těch slavných dějin jsou velice neslavné. Mírové hnutí nestálo na straně svobody, nýbrž podporovalo totalitní systémy a fanatické diktátory. Bylo prodchnuto ideály velkého Maa či šílence Trockého. Na celosvětové demonstrace proti stalinským genocidám nebo proti Pol Potovi se nepamatujeme. Proti ruské invazi do Maďarska či Československa se zvedaly jen ojedinělé protesty. A různé marxistické mordy po Africe? Ticho. Mírovému hnutí nikdy nešlo o mír, nýbrž o propagaci vyhraněných politických názorů proti svobodě lidí a o propagaci antiamerických ideálů, čili zas o totéž. Mírové hnutí se padesát let spolehlivě plete. Říká: ustupujte zlu, je to dobro. Sympatická skutečnost, že čas od času ustupuje zlo, není zásluhou mírového hnutí, nýbrž jemu navzdory. Proti zlu se většinou postavili lidé, kteří z té hořké síně omylů nepocházeli. Místo mnohomluvných výkladů o míru uměli říci: toto je zlo, neustupujme mu. Díky jim se dvacáté století, když už mu nikdo nevěřil, jakžtakž překlopýtalo do třetího tisíciletí. Hezké a počmárané dívky s hochy bojují za mír. Čas od času se jejich pouliční tancování překlápí v opak: z boje za mír je už jen boj. Vždyť i tu Horákovou oběsili ve jménu míru. Svobodu a bezpečí světa nedělají mírotvorci. Ti svými tanečními kreacemi chválí nebezpečný svět bez svobody. Jejich mír je vůl. Velký stejně jako válka.

Klaň se černému srdci draka
22.3.2003    Mladá fronta DNES    str. 08    Názory
    KAREL STEIGERWALD        
Je válka s Irákem na místě, či ne? Zeptejme se jinak: Proč běloši svou civilizaci nenávidí? Ta civilizace je založena na osobní svobodě, bezpečí majetku i života a na víře, že svět je racionální, krom lidí, kteří jsou iracionální. Stručně se jí říká „svobodný svět“. Na planetě tvoří drtivou menšinu. Většina výše uvedená přesvědčení nesdílí, nebo alespoň podle nich nemůže žít. Většina planety žije v civilizacích, pro něž je člověk v lepším případě nic, nic, nic a v horším případě součást nějaké nadčlověčí iracionální obrovitosti, jejíž smysl je lidem sice skryt, ale které musí do roztrhání těla i duše sloužit - v čemž asi právě dlí nadsmysl, o němž bádají proroci, věštci a draci. To vše běloši milují. Nudu racionálního světa nenávidí. A dělají vše pro to, aby jejich civilizace zanikla a aby ji nahradila civilizace neviditelných tajemství, jichž se nikdy nezmocníme, pokud nám to nedovolí imanentní neviditelnost či sám veleduch stvořitel. Nechuť bělochů bránit svou civilizaci je nápadná. Kdykoliv se toho opováží, spustí většina ohromný křik o míru a lidskosti. Kdykoliv iracionální mocnosti napadnou státy bělochů, běloši mlčí. Řada bělochů se naopak přidává k iracionálním knížatům - ve jménu míru, lidství a záhrobních duchovních cviků, ačkoliv jde o samu existenci racionální civilizace. Běloši milují mír - ale jen ten, který je proti bělochům. Dokud chtěli mír Hitler, Stalin a podobní neběloši, měli jej dosyta. Kolikrát se říkalo, že Stalin spěje k demokracii? Nebo Hitlera zkultivuje parlament? Když rudí čerti ze severu vtrhli do Vietnamu a Koreje, běloši o mír nedbali. Teprve když se začali (chabě) čertům bránit, povstal z jejich řad křik: Dělej mír, ne válku. Má se válčit proti Saddámovi? Nemá. Chceme mír. Především ho chce Saddám. Je ještě slabý, potřebuje ho, aby zesílil. I Kambodža potřebovala mír - aby ji rudí mohli vyvraždit. Pro vraždění je mír nejpříhodnější čas. Nejmodernější otázkou demokratických států je: Bránit se příštímu agresorovi už teď, dokud je slabší? Nebo se bránit až později, až bude mít přesilu? Až zaútočí? Smí se vůbec svoboda bránit zbraní? Nestačí na její obranu kongres a sto seminářů? Copak jsme nečetli, že svobodné slovo je nejmocnější? A kdo vůbec pozná už před agresí, kdo je agresor? A co lidé v chatrčích? Vždyť jsou nevinní! Měly USA bombardovat v roce 1951 Prahu? Skřeků zfanatizovaných davů tu bylo stejně jako dnes v Bagdádu, ale kdo by chtěl umřít pod pumou USA? Raději přežít, až komunismus ochabne. Bombardování Hitlera v roce 1938 by se vyplatilo zřetelněji: umřelo by nespravedlivě málo nevinných Němců, zatímco při bombardování v roce 1944 umřelo spravedlivě mnoho vinných Němců. Obsadit Německo včas by Němcům vyneslo ochranu před strašlivými zločiny, které spáchali později. Ale kdo by to uznal - vždyť by o těch příštích zločinech nic nebylo známo a mírové hnutí by drtilo spojence-agresory. Znamená to, že demokracie se může bránit, až když už tu zločin je? Dřív ne? Směl Pinochet menším řezem vyvraždit komunisty dřív, než by komunisté rozpoutali v Chile kambodžské peklo? Věděl snad předem, co by rozpoutali? Nebo by mu později, za rudé hrůzovlády, mírotvorci vyčetli: Proč jsi to dovolil, slepý člověče? Toto jsou bělošské otázky. Na jejich špatné odpovědi čeká zbytek světa. Lákadlo svobody a bohatství bělochů je velké. Ještě větší je však lákadlo iracionálních vznětů: Běžte a bohatství bílému satanovi odeberte i s duší! Kdyby běloši svou civilizaci víc milovali, neměli by nad její obranou tolik rozpaků. Ale sami jsou běsní tvorové, upletení z vášní: jejich racionální civilizace je jim cizí. Také by se chtěli klanět černému srdci neviditelného draka. Celá civilizace bělochů je jen tenká pavučinka na povrchu života. Kdo ji chce? Prvním odvážným krokem je: Nebraňte se Saddámovi! Umožněte pratetě všech válek, aby letěla vpřed jako šíp proroka. 

Saddám Husajn 
KRESBA: VÁCLAV TEICHMANN

Vpřed
19.3.2003    Mladá fronta DNES    str. 06    Názory
    KAREL STEIGERWALD        
Fejeton

Je rozhodně rozumné, že Bezpečnostní rada zaujme pozici k válce v Iráku, až skutečně začne. Je to rozumné, ale málo. Ještě rozumnější by bylo, kdyby tu pozici zaujala, až válka v Iráku skončí. V té době bude mít už jasno a k dispozici nejvíce informací. Dnes má informací ještě málo. Ani neví, jak to dopadne. To je pak těžké rozhodování. Až válka začne, informací jistě přibude, ale stačí to k správnému rozhodnutí? Udělat rozhodnutí, až když už je po všem, patří k zlaté české tradici - proč to zbrkle rušit přesouváním rozhodnutí někam dopředu? Totiž zpátky. Na správném rozhodnutí záleží i Špidlovi. Dal si udělat odbornou analýzu, co jsou komunisté zač. Může tedy vyvodit závěry vědecky podložené. Radost, že Špidla postupuje v souladu s odborníky, kalí jen fakt, že to celé komunisty dost připomíná: ti také pořád věřili na vědecké rozbory, odborné skupiny specialistů na všechno a postup podle vědeckého světového názoru. Tak dlouho se rozkošnicky ovívali vědou, až se ocitli v říši snů a blábolů. Rozpoznat, co jsou zač jejich dnešní siroty, na to není potřeba žádných analýz, to by Špidla mohl poznat už od oka. Vždyť jeho státnický zrak musí hledět na složitější jevy, než je skupina hulákajících neostalinistů. Co by si například počal, kdyby mu vědci dali o KSČM analýzu opačnou, pozitivní? I takovou lze napsat hravě, protože věda umí všechno. Spojil by se s komunisty, nebo by vyměnil ty vědce? Měl by to raději udělat jako Rada obrany. Měl by rozhodnutí o komunistech stanovit až potom, po všem, až jak to s komunisty nakonec dopadne. Totiž až to s nimi zase začne. Rozumějme si - měl by rozhodnutí posunout vpřed neboli zpět. K válce a Špidlovi přidejme slepeckého psa. Zemřel nevidomému, a protože je veden jako zdravotní pomůcka, která má vydržet pět let, nutí úřady nevidomého za psa zaplatit 31 000, podobně jako za zničenou berli. Nevidomý smrt psa nezavinil a neví si rady. Přitom řešení je snadné: u zdravotní pomůcky se neeviduje, jestli je ta pomůcka živá, nebo ne. Pán nechť úřadu vrátí zdechlého psa a vše bude účetně v pořádku. Úředník si zdechlinu odfajfkuje. Tři věci hýbou světem dnes: válka, Špidla a pes.

Rudá amnestie
18.3.2003    Mladá fronta DNES    str. 06    Názory
    KAREL STEIGERWALD        
Glosa

Nejnovějším vtipem české justice je užívání amestie z roku 1960, kterou vytvořil generální tajemník Novotný na počest vzniku socialistické republiky. Pomocí této amnestie zastavují dnes soudy trestní stíhání s všelijakými komunistickými zločinci včetně úředníků StB. Ani k trestání nacistických zločinců nemuselo dojít - Hitler je měl předem amnestovat. Páni soudci v Norimberku utřeli by nos. I K. H. Frankovi měl dát Hitler amnestii, nemuseli ho Češi pověsit, mohl dožít v Lokti ve vilce. Jenže za starých časů tohle nikoho nenapadlo. Novodobý český soud je vtipný. Hořce.

Vláda s komunisty
17.3.2003    Mladá fronta DNES    str. 08    Názory
    KAREL STEIGERWALD        
Kdo je vůbec schopen sestavit kabinet?

Možná to nebude trvat ani do řádných voleb a budeme mít vládu s komunisty. Pokud Špidla padne, stane republika před málem už obvyklou otázkou: kdo je vůbec schopen sestavit kabinet? Už léta víme, že bez komunistů jej sestavujeme jen nestabilními nápady a kombinacemi - minule to byla opoziční smlouva, dnes je to nesourodý spářenec pravolevé koalice. Potřetí budou na řadě komunisti. ODS do nové varianty opoziční smlouvy už nepůjde, protože na ni doplatila. Středopravé menšině se daří opak toho, co léta slibuje. Ruml kdysi vystoupil z ODS a proti ODS, aby zabránil "příchodu ČSSD k moci". Dnes je unie ve vládní koalici se socialisty a zítra své místo možná uvolní komunistům. Bude to mít hořkou logiku. Obraz země, který už léta kreslí středopravá součást vládní koalice, nevykreslil by ani nejlepší komunistický propagandista: spoušť, zloději a zkáza. S kým tedy dělat vlády? Středolevopraví lidovci se socialisty příště většinu dohromady nedají. Unie nebude v parlamentu. ODS do spolku se socialisty nepůjde - je to pro ni riskantní a přináší to ztráty. S ODS nepůjdou lidovci ani unie - viz jejich propaganda. Socialistům zůstávají už jen komunisti. S těmi však nikdy nepůjdou. Nebo ano. V posledním průzkumu socialisty už předběhli, větu otočme: Komunistům zůstávají socialisti. Taková bude příští vláda? A jaká jiná? Drobné středopravé strany nemají většího nepřítele než velkou pravicovou stranu. Stejného nepřítele mají i obě levicové strany. Jen slepec by z toho vypočítal, že příští česká vláda bude středopravicová. Bude většinová, bude silně nalevo a lidovci s unií v ní možná budou tvořit nadbytečný přívěšek. Něco jako karikatura dávných vlád Národní fronty. Jistě, mluvíme o budoucnosti: jiné výpočty přinesou jiné výsledky. Ale proč by se nemělo stát právě toto, když se všichni tolik snaží? Staré pravidlo platí: vzmach komunistů je mírou hlouposti těch ostatních. Anebo platí pravidlo ještě starší: v Češích je komunismus zalezlý jako v koze.

Grebeníček, vila, lumpové
14.3.2003    Mladá fronta DNES    str. 08    Názory
    KAREL STEIGERWALD        
Komunisti ukradli vilu, v níž dodnes sídlí. Podle Ústavního soudu ji mají vrátit. Nevrátí. Jejich advokát Kubát řekl, že podá stížnost do Štrasburku, a navrhl proto příslušnému soudu, aby do rozhodnutí ve Francii řízení o vydání vily přerušil. Soud mu vyhověl. Soud ve Štrasburku ale může rozhodovat jen tam, kde jsou všechny domácí prostředky už vyčerpány. O řízení přerušeném nezačne nikdy jednat. Čistá krádež se tak podařila podruhé, tentokrát rukou Kubáta a demokratického soudu. Soudkyně se jmenuje Láníková a asi na nás podá trestní oznámení za zesměšňování soudu, jehož se dopustíme za chvíli, nebo za jeho hanobení. Tím nás umlčí a o případu dvojité krádeže už budou mluvit jen ti okradení - jako podivíni či blázni. Mluvit nemají o čem - vila v drápech komunistů, soud spí. Když se výstižně na něčí adresu přeřeknou, kdože je lump, soud obžaluje i je. S jídlem roste Kubátova chuť. Stejný trik zkusí teď v případě starého pana Grebeníčka. Podal stížnost, že Grebeníčkův proces dlouho trvá, že tím trpí Grebeníčkova lidská práva na kratší proces, že je podroben mučivým útrapám a poškozování zdraví, a že tedy má být jeho proces zrušen. To mučení bylo tak hrozné, že Grebeníček k soudu nikdy ani nepřišel. Otřeseni utrpením Grebeníčka byli i soudcové: vždy mu prošlo, že nechodí. Jeho spolupachatel k soudu hloupě kdysi přišel - už má rozsudek. Grebeníček trpí, že on ne. Mohl mít, kdyby chodil. Protože to je všechno pravda, proces zrušen bude. Grebeníčkovi pominou útrapy a zlepší se jeho lidská práva. Mohli by jej pak nastěhovat do té ukradené vily. S žalobci, kteří Grebeníčkovi přivodili mučivé útrapy, a s novináři, kteří píší články, jako je tento, mohl by soud naopak udělat proces podstatně rychlejší. Jen jestli je na to naše justice dost zralá. Zbývá už jen to slíbené zesměšnění soudu. Ale jak, když to sám umí nejlépe? Může soud obžalovat sám sebe za zesměšňování sebe?

Proces
12.3.2003    Mladá fronta DNES    str. 07    Názory
    KAREL STEIGERWALD        
Glosa

Kdo se chce vzdělat v praktikách absurdního dramatu, může se pustit do studia českého soudnictví. Dozví se o věci víc než četbou anglických či francouzských dramatiků. Tři postavy z Jugoslávie (bývalé) vyloupily dvacet vil. K soudu včera přišly jen dvě. Třetí šla místo k soudu do nemocnice, kde řekla, že měla v noci srdeční kolaps. Když měl soud začít, neměli lékaři ještě žádné výsledky vyšetření. Soud si nepochutnal ani na zbývajících dvou. Jeden přišel bez advokáta, který šel na ortopedickou operaci. Druhý bandita sice obhájce měl, ale nebyl jeho - zastupoval sestru, původní obhájkyni. S tím bandita nesouhlasil. Chtěl tu sestru. Soud tedy odročil jednání na květen a banditi šli domů. V mezičase zase mohou vyloupit pár vil. V květnu jednomu opuchne chodidlo, druhý dostane rakovinu, která později splaskne, a místo advokáta přijde sestřenice. Soud se vůbec neměl konat. Šlo o zbytečně vyhozené peníze. Předtím se nemělo konat ani žádné vyšetřování - zbytečně mařený čas policistů a finančních prostředků nás všech. Všechny tři postavy by naopak měly dostat diplom, že vůbec někdy k soudu přijdou. Chodit - to už je velký pokrok. Postava zavilá by vůbec nepřišla a pak si, soude, suď! V druhém dějství by měl soud přikročit k potrestání poškozených. Opřeme se o Franze Kafku: majitelé vykradených domů by měli být podříznuti za městem jako podsvinčata. V čem je jejich vina? Kdyby nebylo domů, nebylo by zlodějů. To uzná každý. Je to velká absurdní metafora zločinu: Za zločin mohou oběti. Kdyby nebylo obětí, nebylo by zločinců. Vyhlaďme oběti a bude pokoj. Z de mají orgány činné v trestním řízení velké pole působnosti: zemí se stále ještě potlouká ohromné množství nepotrestaných, a dokonce i neodhalených obětí! Vyhubme je. Absurdní divadlo není mrtvo!

Koalice a opozice
12.3.2003    Mladá fronta DNES    str. 06    Názory
    KAREL STEIGERWALD        
Včerejší hlasování udělalo pořádek

Vláda prošla. Český svět se vrátil do svých kolejí. Hlasování o důvěře přineslo nejméně zajímavý obyčejný výsledek. Konečně zas sto jedna koaličních poslanců podpořilo svou vládu. Opozice ne. To jsou poměry čitelnější, než jsme zvyklí. Znamenají nejvíc toto: nechce se nám od vlády. V lepším jazyce lze říci: projevili jsme smysl pro odpovědnost k zemi. V Česku to zní jako věčná otázka. Máme zůstat v úřadě my, nebo tu místo nás bude někdo daleko horší? České řešení je vždy stejné. Zůstat. Úřad je úřad a všichni jsou horší než my. Parlament Špidlovi posloužil, aby otestoval rozsah věrnosti jeho sto jedna ovcí. Nic víc se nestalo. Pro opozici je to dobrá zpráva. Mučení zvěře bude pokračovat. Vláda se může směle pustit do dalších prohraných konfliktů a sporů. Dobrá zpráva je to i pro Špidlu. Může předstoupit před svou stranu jako muž, který má důvěru. Kdo mu to však uvěří? I dnes má nestabilitu, s níž zatím prohrál každý zápas. Dobrodružné povahy musí vzrušit, jak tenká moc drží vládu. Jeden hlas. Nechte se tím chvíli opájet. Jeden hlas mění vše. Možná, že tajné hlasování by vládu povalilo a veřejné hlasování o hlavě státu by naopak povalilo Klause. Mohli jsme dnes nemít prezidenta a nemít vládu. Proveďme sami v sobě úvahu o síle demokratických pravidel: jsou silná, vliv mají. Včerejší hlasování mělo dobrý rys. Vrátilo nás do obvyklých kolejí. Koalice podpořila vládu, má jasnou odpovědnost. Opozice byla proti, odpovědnost za vládu nemá. Každý si může přečíst, kdo pro co je. To je pokrok, který jsme dlouho neměli. Nevíme však, kolik třaskavé opozice je nashromážděno v lůně vlády a kolik úderů z toho lůna ještě povstane. Problém, který chtěl Špidla řešit v parlamentu, bude řešit na nejvyšším stranickém shromáždění na konci měsíce. Dá se prorokovat, že sociální demokraté nejsou všichni sebevrazi, že Špidlu na sjezdu podpoří, že Zemana ponechají definitivně v penzi a že Špidla své panování do příštích voleb udrží. Teprve až se toto socialistům podaří, až zasednou ve vládní místnosti stabilizovaní, vyroste před nimi skutečný, dosud málo viditelný problém: jak vládnout s těmi malými koaličními hady? Ale možná se toho problému ani nedočkají. Nechají si dál jen svou vlastní bezradnost.

Špidla je na dně
11.3.2003    Mladá fronta DNES    str. 06    Názory
    KAREL STEIGERWALD        
Volit je lepší než za dveřmi oživovat mrtvé

Špidla svou chabou vládu sestavoval rázně. Mluvil úsečně, s řízností muže, který vše ví. Často spíše mlčel, neodpovídal. V nepozorných posluchačích vyvolával dojem silného člověka, který má svůj osud promyšlený. Říkalo se: Přichází nový styl. Blouznivci tvrdili: Přišel pan Slušnost. Ve skutečnosti jede od sestavení vlády z kopce. Nepodařil se mu jediný záměr, chabou vládu neuvedl vůbec v nějaký užitečný chod. Postupoval se sveřepou zatvrzelostí, která chtěla naznačovat, že má věci dobře připravené a že si je jist. Dnes už každý ví, že za tou zatvrzelostí nebylo nic. Jeho vládnutí je sled krachů. Byla-li Zemanova vláda jakýmsi opatrnickým poloprovozem, je Špidla na tom nakonec hůř - jeho vláda se obtížím provozu ještě ani nepřiblížila a už je na dně. Překvapuje, že její pád způsobila nejsilnější složka - sociální demokraté, nikoliv lidovci, tradiční zabiječi vlád. Dnes si jde Špidla pro důvěru. Přesněji, jde se zeptat té části sněmovny, která byla jeho. Pokud vláda padne, bude to vládní rukou. Nebude to ovšem žádná chyba, pád vlády může být ranou z milosti. Jsme však u nás doma. Mrtvou vládu nikdo nechce, její pád také ne a k vládnutí místo Špidly se nikdo nehlásí. Ať už vláda padne, nebo ne, vyjde to dnes odpoledne nastejno: věc se bude muset nějak ukuchtit. Další Špidlovo pobývání ve Strakově akademii se opozici velmi vyplatí, vynese jí kladné body. Vyplatí se i Unii svobody, prodlouží jí život. Vyplatit se nemusí lidovcům, ale ti vždy umějí odskočit v pravou chvíli. Asi budeme svědky oživovacích pokusů a dýchání do mrtvých. Hlavně klid, stabilitu, bezvětří. Pád či nemožnost sestavit lepší vládu není chybou socialistů, nýbrž voličů. Špatně si vybrali, měli by jít znovu k volbám. Případně potřetí, zas a zas. Hledat lepší koalice volbami je lepší než za dveřmi sněmovny oživovat mrtvé. Vláda zřejmě důvěru dostane. Ta důvěra bude jen vyjádřením velké nedůvěry. K čemu? Ke schopnosti země postavit si lepší vládu.

Choďte ozbrojeni
8.3.2003    Mladá fronta DNES    str. 06    Názory
    KAREL STEIGERWALD        
V metru vás zbijí dva skinheadi, protože jste se zastal člověka. Kolemjdoucí vám nepomohou. Vidí vás kamerou jakýsi dozorce metra, nehne prstem. Opodál mají služebnu policisté. Zbytečně. O kus dál postává městský strážník. Nezavolá policii, poradí: Zajděte si postěžovat do Krakovské na policejní oddělení. Tam sepíší protokol - o přestupku. Na místo činu nejdou. Po ničem nepátrají. Nic nehledají. Záznam z videokamery se ztratí. Všechno je to shodou okolností proto, že člověk, kterého jste se zastal, byl černý. Jinou shodou okolností (že napadený občan je vládním zmocněncem pro lidská práva) jsme se o případu vůbec dozvěděli. Kolik jich proběhne nepozorovaně? Stát vás neubrání. Pravdě podobá se, že vás bránit nechce. Choďte ozbrojeni.

Čekání na kata
5.3.2003    Mladá fronta DNES    str. 09    Názory
    KAREL STEIGERWALD        
Glosa

Klaus nechce teď dát amnestii. Dělá dobře. Amnestie po volbě prezidenta je nejtemnější středověký nástroj, který nám ještě zbyl. Vychází z úsudku, že zrod nového panovníka je třeba ošatit štěstím vězňů. S nějakými humanitními ohledy to nemá nic společného, protože zrod panovníka se vždy přihodí bez ohledu na situaci jakéhokoliv vězně, a nemůže tedy být žádný důvod dávat amnestii takto mechanicky. Byl i jiný zvyk, jak oslavit příchod nového panovníka - hromadné popravy nepřátel, stětí hlav posměváčků, případně mučení nevinných, jejichž úpění dodávalo tyranovi náležitý lesk. Hlavy se napichovaly na ploty a cimbuří. Potoky krve šuměly slávu imperátorovu. K těmto zvykům se kupodivu nikdo nehlásí. Ale to nejde - brát si ze středověku jen to příjemnější, pro okrasu rozdávat odpuštění ničemům a k hrůzám středověku se otáčet zády. Kdo čeká na amnestii po volbě, měl by čekat i na kata.

Zpěvy poražených laskají
5.3.2003    Mladá fronta DNES    str. 08    Názory
    KAREL STEIGERWALD        
Máme prý na krku novou fašisticko-komunistickou koalici: ODS KSČM, Zemanovu hrstku a Kalouska. (Chudák, proč právě on?) Je to novější varianta opoziční smlouvy, kterou jsme měli na krku minule. Účelem té koalice zla je vysvětlit porážku v prezidentských volbách a varovat před nástupem nesvobody. Kdo se však v politice k těmto těšínským jablkům přichýlí, dělá chybu. Poražení mají v Čechách od nepaměti nepěkný zvyk: místo aby zpytovali sebe, hanobí raději cizí vítězství, když už jim uniklo. Rytířského v tom není nic, chrapounského hodně. Je to zničující: zapleteni v kombinování vítězových ničemností zapomínají na to nejpodstatnější - že do politiky musí nosit své vlastní ideje, plány, témata a cíle. Problémem poražených není, co dělal vítěz, nýbrž co dělali oni. Proč prohráli, jaké měli chyby, jak příště vyhrát. Přirovnávat Klause k Husákovi je sice možné, ale neproduktivní. Vytvářet krkolomnou koalici komunistů, ODS a toho nešťastného Kalouska není nutné. Krach vládní koalice se dá vysvětlit i jednodušším způsobem: chybami vládní koalice, jejichž rozsah je v případě této prezidentské volby unikátní i na české poměry. Takové umělé prefabrikáty lehce zaslepí oči - i když se tisíckrát omele spojenectví ODS a KSČM, politika na to nehledí, pracuje dál svou reálnou cestou, v korytě zájmů, které pak osleplý poraženec nevidí a necítí. Tak umřela Unie svobody v bitvě s opoziční smlouvou. Politická strana nepřežije s jedním tématem, i kdyby si stokrát myslela, že je světoborné. Místo vymýšlení koalic zla měla by vládní koalice konečně uvidět realisticky, že prohrála předem vyhraný boj vlastní rukou, protože nabízela do voleb kandidáty, kteří povětšinou měli jedinou kvalitu: že spadli z měsíce. Pokud Špidla neodhadl, že zvolení jeho koní je zcela nerealistické, je politicky slepý, nemá v politice co dělat, a když jej brzy vyšoupnou, nebude to žádný div. Mezi vládními kandidáty byli jistě lidé ctihodní, vzdělaní a ušlechtilí, ale snad krom Pitharta nadaní zničující kvalitou: že prezidentem může být kdokoliv a stejně dobře by jej z tisíců podobně ušlechtilých vybral i los. To zvolilo Klause víc než celí komunisté. Na Špidlův debakl se můžeme dívat i nepoliticky: poslanci všech politických stran na jeho teorii libovolného prezidenta nepřistoupili a úřad prezidenta neobsadili podle Špidlovy nahodilé fantazie. Fašisticko-rudý blok plus Kalouska teď budeme mít delší dobu na krku. To politiku opět nesmírně zatěžká, ztriviální a jako každý boj s fikcí ublíží nejen nám všem, ale i provozovatelům těch žalozpěvů. Co potřebujeme od politiky, půjde zase do kytek. Bojovníkům se stíny oslepnou oči. Například: Grebeníček není partner ODS. Reálná kořist a zisk této kuny je mezi socialisty. Vidí to někdo? Kreslit vítěze v barvách ničemů přináší útěchu. Vždyť my jsme ani nemohli vyhrát - mezi takovými lumpy. Zpěvy poražených laskají. Být slepý je politický dar. Jenže smrtonosný.

Slabá baba na cestě upadne
3.3.2003    Mladá fronta DNES    str. 10    Názory
    KAREL STEIGERWALD        
NOVÝ PREZIDENT: Jaké důsledky bude volba mít

Komunisté žádnou budoucnost nemají. Svůj hvězdný okamžik prožili minulý týden. Nic tak pěkného je již nečeká. Jejich hnutí je vnitřně vyprázdněné. Komunisté už neslibují kolektivizaci, diktaturu proletariátu, vyvlastnění výrobních prostředků a třídní boj. Sami vědí, že taková nabídka po tom, co napáchali, už neobstojí. Pokud takové ideje někteří ještě chovají, tají to. Dějiny se neopakují stejně, zavádět totéž podruhé není možné. Až příště lidstvo upadne do utopie, už to nebudou komunisté, kdo za ni bude cedit krev cizích lidí. Dnes nabízejí jen jinou variantu socialistického pohledu na svět. Přiživují se na modelu "sociálního státu" s tou výhodou, že za něj nejsou vůbec odpovědni. Mohou navrhovat a chtít cokoliv - včetně toho nejlíbivějšího. Mají přitažlivost pro nespokojence, radikály a extremisty všeho druhu. "Žádejte nemožné" je nejlepší heslo. Krom komunistů žádné významnější extremistické skupiny nemáme. Co u nás volá po zvratu, pádu, rozkladu, co s nenávistí popisuje svět jako semeniště zla, našlo u komunistů svou naději. Ti mají dvojí budoucnost: buďto si prozíravě nepokazí nynější pozici "integrace extrémních lidí", která jim zajišťuje trvanlivé bydlo, nebo splynou se socialisty, případně se pokusí socialisty nahradit. V takovém případě je ovšem radikálové opustí a najdou si jinou stáj. Představa, že s nimi budou demokratické strany dělat nějaké dalekosáhlé spolky, je nesmyslná. Stejně nesmyslné je věřit, že jejich vliv stoupne nad hranici jejich volebního výsledku. Jediné, co mají, jsou jejich hlasy. Ty čas od času uplatňují, případně se snaží s nimi taktizovat. Někdy hlasovat musí, nemohou neustále jen všemi směry říkat ne. Za své hlasy mohou čas od času vyšťourat nějakou prebendičku. Nedávno jim vládní koalice bezdůvodně dala místopředsednictví sněmovny. Rozkvět či umírání KSČM regulují ti ostatní - jakou politiku dělají demokratické strany, jak velký koláč extremismu si vytvoří, kolik zoufalců a nenávistníků vyprodukují. Nelze očekávat, že česká politika bude stále tak hloupá jako v těchto časech - jednou se zlepší a komunisté uhynou. Do těch časů je komunismus jako polednice. Nevzhledná osoba, ale hodí se za strašáka. Všichni se obviňují: ty s ní spolupracuješ. A každý odpovídá: Já ne, ty! Přestaňme babu podepírat. Upadne na cestě a nebude. Své síly nemá žádné. A v kapsáři nemá pro nás žádný pamlsek.

Pravý prezident
1.3.2003    Mladá fronta DNES    str. 08    Názory
    KAREL STEIGERWALD        
Konec malátnosti v české politice? 

Po třech jednáních skončila komedie, kterou mnozí považovali za frašku, ačkoliv šlo o legitimní politický boj. Poražena zůstala vládní koalice. Porazila se sama a položila si otázku: Jak budu dál existovat? Jak budu s touto nulovou soudržností řešit budoucí těžké ožehavé vládní problémy? Volbu prezidenta rozhodla ona a hlasy komunistů. Klaus ovšem není jejich kandidát a nepředstavuje jejich myšlení. Od Sokola se komunisté odvrátili se starou bolševickou rétorikou: Sokol je kandidát šlechty, církve a sudetských Němců. Upadli do vlastních tenat. Problém ČSSD je hlubší než intriky politického penzisty Zemana: ideově nesoudržný konglomerát hlubinných protikladů. Brutální Zeman udržel hejno pohromadě, jemnému intrikánu Špidlovi se rozpadá pod rukama. Vražedné souboje jsou socialistům bližší než osud Hradu a státu. Osud vlády Špidlova prezidentská tragédie patrně neohrozí: jako často v Čechách není po ruce náhrada. Ani triumf komunistů nemusí znamenat mnoho. Představa, že jim nyní někdo dá něco navíc, než jim doposud vynesl volební výsledek a povolební vyjednávání, nemusí se naplnit - není k tomu žádný důvod. Nebojovali za Klause, nýbrž proti církvi, šlechtě a Sudetům. Za zmínku také stojí, že komunisté vždy raději bojovali proti socialistům než proti pravici. Grebeníček není Gottwald, jeho strategie je přece jen méně mazaná. Měl protahovat volby prezidenta do nekonečna, měl protahovat případné změny ústavy až do úplného rozkotání státu. To by se KSČM vyplatilo, Klaus ne. I Unie svobody bude muset revidovat svou politiku, která doposud měla jen destruktivní rozměr: Klausovo nebytí. Ale možná se jí to ani nevyplatí, vždyť sama už málem není. Česká politika často měla jediný (marný) rozměr: hon na Klause. Jeho volba možná malátnou a zmatenou politickou scénu uklidní a projasní. Místo osobních soubojů může se vrátit ke své podstatě: k budování a spravování státu. Levice k tomu zvolila pravého prezidenta.

Zvyšte penze fízlům
27.2.2003    Mladá fronta DNES    str. 06    Názory
    KAREL STEIGERWALD        
Udavači lehce získávají satisfakci

Za komunistů se stal nepěkný případ: soud rozhodl, že uveřejnění informace o tom, kdo je agentem StB, je zásah do osobnostních práv toho udavače. Rozuměj: nikdo nesmí zveřejňovat, kdo je agentem StB. Konec pohádky. Ve skutečnosti jde o soud současný. Dotyčný agent měl u StB krycí jméno Eva a vázací akt podepsal 6. července 1984. Podepsal jej asi v tranzu, protože u dnešního soudu získal rozsudek, že byl spolupracovníkem StB nevědomým. Zveřejnit, že fízlem byl, je právě ten nedovolený zásah do osobnostních práv agenta. Zasažený agent se může podle zákona domáhat finanční satisfakce, sankce a náhrady škody. Kdo se chce bavit ještě strašlivěji, připomene si, že ministerstvo vnitra má podle zákona seznam agentů StB zveřejnit, čili zasáhnout do jejich osobnostních práv, a umožnit jim vysoudit finanční obnosy. Česká země věru není žádný právní stát. Je to stát poloprávní. Být udavačem StB znamená nepochybně být nemravným člověkem. Ale udavači StB mají v českém státě velkou moc. Nejenže ovládají soudy, které jim vystavují klamavé listiny bezúhonnosti. Nejenže jim po třinácti letech už odlehlo a dnes jsou velmi agresivní, a člověk aby se jich zas už pomalu bál, ale dosáhli už takové moci, že i parlament pro ně vytvořil zákon, který jim umožní opět přijít k penězům. Řekněte o udavači, že byl udavač, a on se na váš úkor u soudu ještě obohatí, protože má prý ta bezectná osoba nějaká osobnostní práva. Proč mají takovou moc? Protože jich bylo mnoho, jsou na vlivných místech, protože spolu drží a jejich odpůrci jsou naivní lidé. Zanedlouho si za své udavačství prosadí příplatek na penzi. Příplatek mohl by se získat snížením penzí lidí, které kdysi udali. Česká spravedlnost mohla by se pak šklebit po svém. Zkusme to: Eva se jmenoval Vitásková. Podepsal akt, ale nevěděl to. Jak si to my odpykáme?

Dva pochody
26.2.2003    Mladá fronta DNES    str. 08    Názory
    KAREL STEIGERWALD        
Glosa

Před 55 lety šli studenti na Hrad, aby podpořili prezidenta Beneše. Nyní jdou znovu. Tentokrát chtějí podpořit Sokola. Budou jich desítky, říkat smějí, co chtějí, tehdy jich byly tisíce, policie je zbila, vyhodili je ze škol. Dnes studenti chtějí, aby jich bylo víc. Rádi by vzbouřili odezvu. Před padesáti pěti lety zněl studentský pochod do prázdna - proti komunistům nebyl žádný jiný odpor, jen pasivita. Dnes je to opačně: není dramatičtější situace než páteční volba. Studenti odezvu probouzet nemusejí, je jí dost. Pokud se zvedne i pochod pro Klause, neříkejte, prosím, jako minule vy, kteří už na svém pochodu dávno jste, že to vyrazila lůza. Řekněte, prosím, spoluobčané jdou.

Dva únory
25.2.2003    Mladá fronta DNES    str. 08    Názory
    KAREL STEIGERWALD        
Únor 1948 mohl mít jiný výsledek

Pro střízlivé duše musel být únor 1948 utrpením: tolik jásající slepoty všude kolem. Střízlivá duše musí trpět i dnes: tolik komunistů všude kolem - po tom všem. Je česká země komunistům zaslíbena? Ke komunismu měli Češi vždy blíž než jiní. Naše komunistická strana je dodnes mohutná. Komunistické fantasmagorie rozvíjel český národ tvořivěji a fanatičtěji než ostatní komunistické satelity. Více se u nás věznilo a popravovalo. Hospodářské bludy se uváděly do života se zanícením náboženských vizionářů. Komunismus byl u nás málem vybudován. Češi dosahovali ponurého prvenství: s Rusy si byli takřka rovni. Prvenství si zachovávají: v širokém okolí české země nenajdete silnější a mocnější komunistickou stranu, než je ta česká. Její pověst neohrožuje ani strašlivá minulost, ani nynější cizopasná existence. Únor 1948 mohl mít jiný výsledek. Rusové se nezmocnili všech zemí, které měli v drápech. Finsko, Rakousko jsou dobré příklady. Češi jsou příklad špatný: komunistické otroctví si s nadšením zvolila jejich velká část. Hodlají to opakovat? Hodlají v budoucnosti zas vyjít naproti nějakému novému systému nesvobody, upečenému Grebeníčkovými lidmi? Co dnes KSČM nabízí, je jen jakási zastřená podoba starých idejí, kombinovaná s požadavky a sliby, o nichž komunisté vědí, že je nikdy nebudou muset plnit. Není žádný důvod, aby zem neupadla do otroctví dvakrát. Zní to dnes tak směšně jako v roce 1945, kdy také nikdo nevěřil, že otroctví nejen končí, ale i začíná. Za několik dní budou mít rozhodující vliv při volbě prezidenta. Jaký vliv a na co budou mít za pět let? V únoru 1948 profitovali komunisté z nespolupráce, sobectví a neschopnosti demokratických stran. V únoru 2003 profitují z téhož.

Po rozpletení zavřít
24.2.2003    Mladá fronta DNES    str. 08    Názory
    KAREL STEIGERWALD        
Ministerstvo jako bezedná díra na peníze

Na ministerstvu pro místní rozvoj chybějí stovky milionů korun. Patrně proto, že se na tom místě kdosi pořádně rozvinul. Ministerstvo pro vnitřní rozvoj vzniklo v důsledku koaliční tragédie: po volbách 1996 si strany rozdělily moc, ale bylo víc zájemců než ministerských křesel. Takto jsme kdysi měli bezdůvodně ministerstvo hospodářství vedle ministerstva průmyslu, dnes tedy máme ministerstvo neznámého účelu - pro místní rozvoj - a ministerstvo úplně nesmyslné - ministerstvo informatiky. V povolebním nadšení založit ministerstvo jde lehce - zrušit je vleče se léta. Úředníky od stolu odtrhnout je těžká věc, stokrát těžší, než je za stůl posadit. Kdo zná naše dnešní poměry, musí být šťastný, že nemáme ministerstev třiapadesát. Ministerstvo pro místní rozvoj by se mohlo zrušit právě teď. Je k tomu dobrá chvíle: chybí tam majetku za dvě a půl miliardy. Něco se jistě dohledá, někoho zavřou, někdo třeba něco vrátí. Lidovec Kvapil, bývalý tamní ministr, se dvěma miliardám diví. Pro dalšího exministra, socialistického Císaře, je ta suma děsivá. Nemá vysvětlení. Ví jediné: nepravosti nebyly. Posledním exministrem je Lachnit. Po jeho odchodu začaly machinace lézt ven. Smyslem celého ministerstva je podléhat lobbistickým tlakům (místních) skupin zájemců o státní peníze a podle výsledků těch tlaků peníze rozdávat na domněle či skutečně užitečné podniky. Z hlediska státní kasy je jedno, zda ty miliardy legálně vydyndají nějací přátelé místního rozvoje nebo zda je ilegálně zašantročí úřednictvo. V obou případech jsou peníze pohlceny nenasytnou tlamou, která je už nevydá. Kdo si vytvoří ministerstvo na maření státních peněz, nemůže se divit, že k tomu maření dojde. Otázkou je, kolik pohltilo nesmyslné ministerské soustrojí samo o sobě a kolik pohltila mazaná aktivita úředníků. To jistě rozplete policie. Rozhodně poraďme, co dál, vláda to může nevědět: Po rozpletení zavřít. Nejen pachatele ztrát, ale především celé to ministerstvo.

Ta tlama lví
21.2.2003    Mladá fronta DNES    str. 06    Názory
    KAREL STEIGERWALD        
Fejeton

Jaroslav K. z menší obce na Lounsku chodí na nákup se lvem na provázku. Jednoho dne lev někoho z obce sežere, protože je to lví přirozenost. Možná sežere právě Jaroslava K. To by byl ten lepší případ. Jaroslav K. by si za to alespoň mohl sám. V tisku pak vypukne kampaň proti lvům a sněmovně. Kde je protilví zákon? Co dělá vláda? Vlezlí politici, aby se zalíbili, hned navrhnou: zákaz lvů! Přátelé lvů se naopak pustí do boje za lví práva. Auta zabijí víc lidí než lvi! Lev do české krajiny patří stejně jako sýkorky a břečťan! Jaroslav, pokud nebude sežrán, pokrčí rameny: Zákon mi lva nezakazuje a sežraný soused, což je mi líto, neměl lva provokovat vrčením. Opozice bude křičet: Našimi městy se prohánějí rozzuřené hladové šelmy a vláda plká o restrukturalizaci proevropských koncepcí. Špidla suše řekne: Majitel lva je člen ODS. Lev na procházce je báječnou metaforou našich poměrů. Když si vyjdete do ulic se lvem, mají vás vzápětí zatknout policisti, lva mají chytit odborníci a oba máte skončit za mřížemi. Ne tak my. Jaroslav K. je jako hrdina v novinách, do zvířete kolemjdoucí podezíravě šťourají, zda je to opravdu lev, házejí mu sušenky a chechtají se, jak je v letu lapá, zatímco policisté nejedou s klecí, nýbrž se o oba dravce nezajímají. Čtěme metaforu takto: očividné nebezpečí nás nechává klidnými. Až nás lev zhltne, pustíme se do nekonečných právně-politických debat o svobodě, jejichž rozsáhlá blbost bude nápadná i tomu lvu, místo toho, abychom lva dali včas do klece, což je čin jednoduchý. Podle této lví metafory budujeme celý náš český stát.

Kandidát kuloárů
20.2.2003    Mladá fronta DNES    str. 06    Názory
    KAREL STEIGERWALD        
Triumf lidovců: jejich muž kandidátem

Sokol se tedy stává kandidátem ČSSD (a pravděpodobně celé vládní koalice). Podobný kandidát už tu byl. Jediné, čím se Sokol liší od Moserové, je, že kandiduje dnes, a ne před třemi týdny a že jej navrhli jiní. Vším ostatním jsou oba kandidáti totožní. Zejména náhlostí, s níž se jejich kandidatura objevuje. Sokol je kandidát poměrně neznámý. Zastupuje především středolevé pražské intelektuální kuloáry, kde znám je. To je u socialistů s podivem - postavit si do popředí lidoveckého intelektuála a předem vzdát boj o lákavé hradní místo. Pro lidovce, jichž je Sokol jakýmsi přelétavým zástupcem, jde naopak o kolosální úspěch. S osmiprocentními volebními úspěchy vymanévrovat svého člověka až na Hrad - rukou socialistů - klobouk dolů. Sokol ovšem na Hradě ještě není, i když k němu má blíž než jeho vládní předchůdci. Je konečně opravdu průřezový - pestrobarevná vládní koalice proti němu snáší zatím nejméně námitek. A pro Špidlu je Sokolovo zvolení otázkou velkého politického bezpečí, nebo nebezpečí. Přítel Zeman mu již zapíchl do hrudi politický nůž: do přímé volby půjdu, ale s jiným vedením ČSSD. Špidla se té dýce divit nemusí: je to ta samá, kterou zarazil před měsícem do Zemanových zad on. Zvolení Sokola by znamenalo: putovní dýka zpět do pochvy. Jeho nezvolení může přiblížit pád Špidly, nikoliv z rukou opozice, nýbrž z rukou Zemana. Pro Sokola, kandidáta kuloárů, to není příliš lichotivé. Hradní úřad nedobývá. Čeká, jestli na něj zbude. Má divnou českou přednost: je politicky neznámý, třebaže měl třináct let na to, abychom jej poznali. Spousta občanů skutečně říká: to je právě dobře. Neprojevil se, chlapík. Podporují jej prý dvě procenta voličů. Další plus. Je náhradním předákem. Jejich konce bývají v dějinách roztodivné. Proč jsou voleni? Systém se buďto rozkládá, nebo jsou jeho složky do sebe strnule zakousnuté. Brzy uvidíme, co jsme my.

Strkal, upadl, bil
18.2.2003    Mladá fronta DNES    str. 06    Názory
    KAREL STEIGERWALD        
Fejeton

Balvín se serval s televizními osobnostmi. To potěší. Konečně zas někdo ručí za své postoje pěstí. V zženštilém světě nemehel, která jen zbaběle vykřikují "podávám trestní oznámení", došlo tedy na mužnost. Tuto příznivou zprávu oslabuje, že to bylo na WC, zatímco pánové se bijí za svítání v parčíku, že u toho byl alkohol a že osobnosti byly ve viditelné převaze, zatímco Balvín byl sám. Z osobností se tak stali zbabělí kojoti, zatímco jejich číselná převaha ukázala drobného Balvína v roli osamělého desperáta, jenž to má na bedrech sám. A to kojoti jistě nechtěli. Další nevýhodnou okolností je přítomnost dámy při bitce - jak se ocitla na pánském WC? Skutečný muž je znepokojen. Kojot Wollner říká: Strčil jsem do něj, až se posadil na zadek. Víc nic. Osamělec Balvín tvrdí, že do něj nejen strčil, ale jej i uhodil. Dobrý dojem nedělá Balvínovo trestní oznámení. K čemu žaloby? Wollnera měl zastřelit. Další se dvě minuty s Balvínem strkali. Záruba, Kaizr, Wollner, Černý. Balvín měl zavolat Puchalského, Chmelíčka, Hodače. Pak by se vidělo. Rvačka dopadla hloupě, jako by ji ČT režírovala. Ale ona ji také režírovala. Takové chabé pořady vidíme denně. Česká mužnost: vrhnout se na jednoho a strkat se s ním. Až upadne, volat: napadl nás. Pokud se však prokáže u soudů, které se jistě povlečou, že v rozporu s českým zvykem napadl Balvín redaktory, pomyslíme si: pozdě, hochu, hrdinou měls být dřív. Počíhají si i na nás, kteří si myslíme o pořadech ČT co Balvín? Varování Radě ČT: Snad jen mohutný Knížák může Wollnerovi čelit, ostatní jsou chudáci. Definice veřejnoprávnosti: Kdo si pustí pusu na špacír, do toho redaktoři ČT strčí, až spadne na zadek. Osobnosti ČT bijí za kritiku. Otočme to. I my je místo kritiky bijme. Třeba s výkřikem: Tý, tý! Je to mužnější než pořád vypisovat: blbé, hloupé, rozvleklé. A poučení pro kandidáty na ředitele ČT: Nehlaste se, povalí vás na zadek. Nebo naopak: Jednu jim hned vražte.

Opilý strm. Jan F. a dvacet dnů prostého vězení
15.2.2003    Mladá fronta DNES    str. 07    Rozhovor
    KAREL STEIGERWALD        
Zapomeňme 

na chvíli na trápení s volbou prezidenta. Před očima máme pozoruhodný dokument ze života Státní bezpečnosti. 24. května 1952 potrestal štábní kapitán Matoušek dvaceti dny prostého vězení strážmistra Jana F. za hrubé porušení služebních povinností, kterého se dopustil tím, že při eskortě vězně zašel strážmistr s vězněm do hostince, kde si přivodil podnapilost, půjčil vězni své civilní šaty a vydával jej za důstojníka StB. Následkem opilosti neprováděl střežení vězně, nýbrž naopak, vězeň dával pozor na strážmistra, aby mu nebyla odcizena služební zbraň, kterou strážmistr odložil při jízdě vlakem, když spal. Než usnul, napadl na veřejném místě dělníka a ztratil služební průkaz StB. Po odpykání trestu byl nešťastný strážmistr propuštěn ze Sboru národní bezpečnosti. Příhody vězňů, kteří střeží své opilé věznitele, jsou oblíbeným námětem humoristické literatury. I slavný Švejk je prožil - dokonce třikrát. Jednou nesl opilé vojenské eskortě pušky, podruhé táhl opilého strážníka v železech. Potřetí mu do cely vlezl opilý vojenský kněz-žrout, patrně člen tehdejší KDU-ČSL. Příhoda strážmistra F. se odehrávala v roce 1952. To je na ní výjimečné. V tom roce se kolo komunistického vraždění lidí točilo na plné obrátky. Ze známých osobností už komunisté zavraždili například generála Píku či poslankyni Horákovou. Věznice a mučírny byly nacpané k prasknutí. Farář Toufar už byl umučen. Pisatel této stati byl tehdy maličký chlapec, ale tísnivý strach, který na všem ležel, si pamatuje dodnes. V rozhlase se Slánský a spol. udávali, že jsou gauneři, což v prostředí malého chlapce věděl každý, leč divné bylo proč se udávají sami od sebe a s prolhanými důkazy. Lidé šli do vězení z nejrůznějších, často nesmírně malicherných příčin. Nebo zcela bezdůvodně. Komunistické bestie už se v té době vrhaly i na svá vlastní hrdla. Svými šťastnějšími druhy pozatýkaná komunistická věrchuška měla šibenici na dosah ruky. Slánský dal zatknout ničemu Švába, Šváb předtím zatýkal generála Reicina nebo naopak, všude šplíchala krev. Vrazi oběsili partu vrahů v prosinci. V této atmosféře se náš obyčejný strážmistr opil a nechal se vodit vězněm, kterého měl eskortovat. Většina těch, které komunisté zabili, spáchala stokrát méně než náš strážmistr. Za to nic zaplatily stovky lidí smrtí. Opilý strážmistr dostal dvacet dní prostého vězení. Ale vysmekl se už navždy té vrahounské bandě, která se jmenovala Státní bezpečnost. Možná, že si dalších třicet devět let říkal: Alkohol budiž veleben, jak šťastně to se mnou dopadlo. Osud strážmistra mohl být hrůzný. Neopít se včas, mohli jej zatáhnout do dalších zločinů. Naplánováno jich měli dost a tyto plány plnili. Co by za to jiní tehdy dali - vysmeknout se z klepet zločinu jedním opilstvím! Bůh, zdá se, opilce miluje. Ale nebuďme tak důvěřiví: dvacet dní vězení za tak strašný zločin? To je podivně malý trest. Nevinný podivín Záviš Kalandra dostal za nic provaz. Strážmistr měl za opilství dostat sto provazů. Co asi za tím mohlo být? Měl eskortovaný vězeň sednout na nějakou vějičku? Předstíral strážmistr opilství, aby někoho nalákal? Či měl být tím opilstvím „vyslán“ do jiného prostředí dělat fízla? Už se to nedozvíme. Čas všechny ty obludné děje zastřel. Leda by ještě kdesi žil nešťastný strm. Jan F. a ozval se nám. Dozvěděli bychom se, jak to vše opravdu bylo a jak to běželo dál. Byl ten muž čtyřicet let šťastný, že se jednou výhodně opil, nebo jej mrzelo, že už kvůli nešťastnému alkoholu není zaměstnán u vrahounů?A ještě douška na konec. Tento kuriózní rozkaz z roku 1952 považovala Česká republika do 1. 4. 1999 za „tajný“. Udělejme troufalou poznámku. Všechna ta tajemství, která má Česká republika úředně v patách, skládají se z podobných kuriozit. České dějiny jednou větou: opil se, ztratil průkaz a bolela jej hlava. 

DŮKAZ 
REPRO: ARCHIV AUTORA

Příště půjdu se snowboardem jinam
15.2.2003    Mladá fronta DNES    str. 02    Kraj Hradecký
    David Steigerwald, Hradec Králové        
Dopisy čtenářů 

Nevím proč, ale na horských svazích se objevil nešvar - snowboardisté a lyžníci pěstují vzájemné antipatie. Tak příslušníci snowboardistických kast zprvu nesmí na spoustu sjezdovek jen proto, že jsou jiní. Chceš-li na vlek, vypni si nohu z vázání, což však ztíží ovladatelnost fošny zhruba o polovic. Zkušený jezdec to vnímá jako šikanu. Nicméně doba postoupila a většina středisek - hlavně těch velkých a stěžejních - se již z tohoto moru vyléčila, oproti skicentrům menším, kam antibiotika tolerantních postojů ještě nedorazila. To je případ celkem příjemného areálu Mladé Buky, kde vám vlekař tvrdí cosi o jakémsi nařízení shora, které nehodláte-li uposlechnout, jste vyloučeni a na vlek nevpuštěni, dokud se z vázání nevypnete. Úvaha o vstřícnosti služeb je tváří v tvář řadovému vlekaři bezpředmětná a tak mi nezbývá, než o problému zpravit veřejnost a své peníze dávat za služby, kde bonusem není šikana zákazníka, nýbrž upravená rampa a vědomí, že vlekař tu je pro zákazníka. Vyndat nohu z vázání pro mě nakonec není problém, jenomže naštěstí nejsou jen Mladé Buky. Příště budu utrácet tam, kde mě za to nebudou trápit.

Nestýkat se
14.2.2003    Mladá fronta DNES    str. 06    Názory
    KAREL STEIGERWALD        
Komunisté požadují výměnou za zvolení prezidenta "odbourání posledních zábran, aby KSČM byla vnímána jako standardní součást politického spektra". Nač do toho motat hned prezidenta. Ať třeba Grebeníček veřejně prohlásí: Gottwald byl odpudivý vrah. Pohnal na smrt mnoho nevinných lidí. To by byl standardní výrok. Nebo: Ještě odpornější vrah byl Stalin. Podepsán: Ransdorf. Existují další možnosti. Komunisté vyprodukovali mnoho odporností, vymýšlet lze donekonečna. Třeba: Vláda komunistů zpustošila české země. Jeďte do Rakouska, srovnávejte. V Rakousku komunisté nevládli. Podepsán: Grebeníček. I kdyby komunisté zvolili sto prezidentů, nic to na nich nezmění. I nadále je standardní nestýkat se s nimi.

Porno u soudu
14.2.2003    Mladá fronta DNES    str. 06    Názory
    KAREL STEIGERWALD        
Glosa

Proces s autory pornostránky "dagmarhavlova" je pěknou ukázkou soudní opičárny. Vše je jasné: nějací páni přilípli ke své pornostránce jméno manželky prezidenta. Asi se chtěli zachvět v záři, kterou manželka prezidenta vydává. Ta se cítí dotčena. Očekává, že se jí soud zastane. Soud hraje komedii. Chce být jako nekonečné oko spravedlnosti, které bude nesmyslně pátrat a pátrat... Například: obhájce požaduje promítání pornostránek před soudem za přítomnosti Havlové a dcery. Jestli soudkyně nechápe, co vlastně má soudit, ať si zkusí představit svou vlastní pornostránku. Se jménem, s obličejem. Až pak bude žalem naříkat, pokrčme rameny: Však takové jméno, milá soudkyně, má kdekdo. Otázka k soudu: Bude v přehledném případě léta tančit v džungli paragrafů pro zábavu těch, kteří se spravedlnosti jen posmívají?

Vláda je mazaná
13.2.2003    Mladá fronta DNES    str. 06    Názory
    KAREL STEIGERWALD        
Co komunisté naloupili, ponechme si

Svazky StB nabízejí trápení všeho druhu. Život by byl krásnější, kdyby neexistovaly. Ještě krásnější by však bylo, kdyby neexistovala minulost. Zejména ta naše - komunistická. Rok po odtajnění svazků StB, ještě dříve, než došlo k jejich opravdovému zveřejnění, hledá vláda, jak jejich část opět uzavřít. Ve svazcích jsou i příběhy špionů, kteří kradli v zahraničí technologie a vědecké poznatky. České republice jako nástupnickému státu by za to mohly hrozit obrovské finanční pokuty. Vláda by je nerada platila, a tak kombinuje, jak z toho ven. Zveřejnění všeho, co svazky skrývají, může podle vlády ohrozit i vztahy s jinými státy. Vláda tak chce chránit nejen státní rozpočet, ale i naši peněženku. Je však nedůsledná. Když už nechce zaplatit škody, které komunistický režim svými loupežemi napáchal, protože je to škoda, mohla by v tom lupičství pokračovat, protože je to dobře. Jestli se někdo chce rozejít s komunismem, musí to prostě udělat a nahradit všem, co možno jest. Vláda nemůže říkat, že má v archivech doklady komunistického lupičství, ale že je nikomu neukáže, protože by musela za to lupičství zaplatit. Může předstírat, že se neloupilo nebo že nešlo o lup, nýbrž o mezinárodní spolupráci, ale nemůže říkat "loupilo se" a lup si ponechat. Připomeňme vládě, že problém zní: lup vrátit. Či alespoň nějakou jeho možnou část. Tak to dělají všichni civilizovaní lidé, kteří se myjí a čistí si chrup. Pokud to vláda neudělá, může klidně v loupení pokračovat - vždyť loupení se vyplácí! Zúčtování s komunismem neznamená sestavovat mravokárné stati, nýbrž právě to, co se vládě nechce udělat: nahradit, vrátit, odčinit. Vláda říká: zatajme, co ukradli. Znamená to, že máme vládu fiškulínů, šejdířů a kuliferdů? Toto hodnocení je naštěstí žalovatelné. Žádný ministr to na sobě nenechá: vláda není šejdíř, nýbrž hospodář. V mazanosti komunistům nikoliv vzdálený.

Prezident jede na kole
11.2.2003    Mladá fronta DNES    str. 06    Názory
    KAREL STEIGERWALD        
Špidla je neúnavný. Ačkoliv utrpěl řadu neúspěchů, metodu nemění: prezidentské kandidáty náhodně vyhmatává jakoby v roztržitém chvatu a podle pořád stejných metod. Nevyjde jeden, nevadí, prásk, je tu druhý, prásk, pořád stejný trik. Je obtížně popsatelný: bez dohody, často i bez souhlasu vyvolených, většinou s nedodržením slova, s prudkými změnami názoru, s hmatáním kamkoliv. Řadu lidí už takto Špidla urazil, další asi urazí. Sám je přitom lhostejný až apatický, jako by o nic nešlo, chlapík kandidát sem, druhý tam, čert je vem všechny. Zlatá muška, co u všeho je, by nám mohla vyprávět, jak to asi probíhá. Ráno volá Špidla: Neračte chtít bejt prezidentem? Rozespalec cosi kuňká. A kandidát je na světě. Odpoledne už sám mudruje, co na Hradě udělá dobrého. K večeru se mu zdá, že jej národ potřebuje, ale Špidla jej opouští, chlapa neprůchodného. Lezete do postele a Špidla už visí na telefonu. Nevzal byste to? Já? Ne. Vždyť já... No jo, já... Proč vlastně já ne? Beru. Celé to vypadá, jako by Hrad byla Špidlova hračka. Špidla je jako blazeované ruské blahorodí, usmyslí si, neusmyslí si. V minulé sérii jej čeští vědci včas vystihli, budiž jim čest a chvála, neponížili se tou komedií. Někteří z kandidátů Špidlovi věří. Propadají rozjímání, proč že by to nebyli oni, když národ či potřeba zavolá. Přitom volá stále jen ten Špidla. Je to jistě jeho věc nebo celé koalice. Navrhovat mohou, koho chtějí a kdy chtějí. Ovšem něco tím srozumitelně říkají o sobě a prezidentském úřadě. Mají se děti ve škodách dívat na zeď s výkladem učitelky: To je, děti, ten pán, kterého tam nahoru vystrčili? Ale proč má takový vystrčenec dávat milosti, mít autoritu, důvěru, pobývat na známkách jako nějaká britská Alžběta a bydlet na hradě Přemyslovců a Habsburků? Jistěže můžeme mít prezidenta nahonem vyškrábnutého, proč ne, ale jen s novým (nehavlovským) smyslem: v čele státu je jen takový hodný starší pán, je to dobrák, umí jazyky, nezáleží na něm. Pak však musí mít postavení i pravomoci tomu přiměřené. Bydlet má ve vilce za městem. Vídat jej máme v metru a na fotbale. Řada států takové (slabé) prezidenty má a nedělá s nimi zrovna špatnou zkušenost. Český (československý) prezident měl ke svému úřadu vždy nějaký pádný politický důvod. Stát buďto založil (Masaryk), obnovoval (Beneš) či mu vracel svobodu (Havel), nebo byl alespoň velevýznamným vrahounem (Gottwald, Zápotocký) nebo předním slouhou okupantů (Husák). Všichni měli za zády osud, který je k Hradu přivedl. Osud šťastný nebo zločinný, rozhodně však velký jako Hrad. Jen dva prezidenti dosedli na Hrad z titěrných důvodů a souhrou náhod. Hácha, aby pokryl pomnichovský propad státu, Svoboda, aby vyjadřoval trapné rozpaky "obrodného procesu" v roce 1968. Oba se stali zrádci. Může být, že některého z nešťastníků Špidla na Hrad nakonec dopraví. Ovšem už sám způsob vzniku, ráno vstávám, večer jsem na Hradě, je tak diskvalifikující, že slušný zájemce by měl nabídku odmítnout. Vždyť i ten pan Sokol mluví v rozpacích: i jako prezident by chtěl nadále učit, aby "nezblbl". Rozmazává jen starý a odpudivý český kýč: prezidentství je hrůza, blbne se tam a já se obětuju, jen když bude třeba. Ovšem bačkory na přezutí si vezmu z domu. Špidla záhadně laboruje. Pokud uspěje, čeká nás dvojí: pro srandu králíkům bude už i ten rychlokvašný prezident nebo se vyvine nový úřad. Občanský úřednický prezident, kterého ne všichni zcela znají a málokdo se o něj zajímá, ale chodci jej mohou vídat na kole, jak jede ze své kanceláře na fakultu, kde si přivydělává. Prezident cyklista se však těžko prosadí. My se potřebujeme klanět, nebo vysmívat. Urputnost volby svědčí o významu, který Hradu dáváme my i Špidla. A přitom úspěšný kandidát socialistů jim může ublížit. Bude na Hradě a oni za něj budou odpovědní. Ať už pojede na kole, nebo na směšném velikášství.

Kolbaba, průřezový kandidát
7.2.2003    Mladá fronta DNES    str. 06    Názory
    KAREL STEIGERWALD        
Už to vypadalo, že ČSSD hledání kandidáta vzdává. Ale včera se objevila postava, která splňuje všechny podmínky koalice, včetně těch, které lidovce a socialisty ještě ani nenapadly. Jmenuje se Rostislav Kolbaba. Je nezávislým vědcem, a leccos už proto ví. Na druhé straně má jen základní vzdělání, takže se nebude vyvyšovat. V politice je novou tváří, třebaže v ní již dlouho pod podobnými jmény působil. Je zkušený, ale nezatížený minulostí. Studoval s Pavlem Tigridem. Později byl přítelem Dubčeka. Docházel i k Havlům. Ale pro jistotu se s těmi lidmi nezná. Oni ho také neznají. Bude prosazovat registrované pokladny, což neznamená, že je pro plánované hospodářství. Je pro hospodářství neplánované, které se však musí předem dobře připravit. Je proti politickým stranám, jichž si cení. Říká, že je třeba posílit občanskou společnost. Dosáhnout toho chce zvýšením státní regulace všeho. S ČSSD prosadí přísnější regulaci nájemného. S US regulaci zruší. Protože jde o koaliční shodu, budou platit oba zákony souběžně. Říká, že svoboda je regulovaná nutnost. Byl pravicovou osobou, registrovanou jako agent StB. Říká: V tom je ten vtip! Vojska v Iráku nasadí, ale bez nábojů. Prosadí milionářskou daň i pro nemajetné. Vždy byl nestraníkem - krom období, kdy byl straníkem. Kdyby bylo potřeba, stačí říct, zas někam vstoupí. Reprezentuje také ženy. Po určitou dobu byl i on ženou-samoživitelkou. Pod jménem Kolbaba působil poblíž Teplic. Je křesťanem, ale církvi by vše zas sebral. S Mlynářem vše připojí na počítače. Má důvěru voličů, protože jej nikdo nezná. Jeho předností je, že není žádný důvod, aby jej někdo znal. Je poctivý kandidát - nikdy nic neřekl, nenapsal, nepožadoval a nic také nikomu nedal. Rád říká: Mělo by tomu tak být, ale není tomu tak. To je jeho politické heslo. Nějaký čas byl v emigraci, zastupuje i zahraničí. Pak se vrátil a kandiduje jménem domova. Těší se, že zavede pro vysoké lidi výškový přídavek, který dosud nebyl vynalezen. Kolbabovo heslo je: Vždy sociálně ciť! Má rád brambory a hovězí maso, které si ve svém věku krájí nožem. Má ostrý antikomunistický program. Jeho těžištěm je věta: jsou to dobrý kluci. Je velkou osobn ostí. Neví se však proč. Ale u výrazné osobnosti na tom nesejde. Odpoledne se o jeho kandidatuře jednalo. A US je už prý zase proti. Proč prý volit nulu. No právě proto, směje se Kolbaba. Sedělo se prý u stolu a říkala se jména. Jméno Kolbaba zatím nepadlo. Snad zítra. Žhavým kandidátem ale je. Koalici říká: Hoďte na papír, co ještě chcete, já vám to slíbím! V televizi včera řekl: Dejte na jednu hromadu lidovce, unii a socialisty, zamíchejte to a vznikne můj program! Rychetský vám ho přečte.

***

Kandidát Kolbaba na procházce se psy Dášy Havlové
FOTO: AP

Lid není zralý, zvolí blba
5.2.2003    Mladá fronta DNES    str. 06    Názory
    KAREL STEIGERWALD        
Socialista poslanec Kubynyi se svěřuje: Politické kruhy nedopustí přímou volbu prezidenta. Lid by mohl zvolit Vondráčkovou nebo Gotta. Není ještě zralý. Mohl by také zvolit Železného, který by tu pak zavedl fašismus. Nebo nějakého dosud neznámého blba. Tato výtka proti demokracii není nic nového. Čas od času napadne každého nafoukance, že on je lepší než lid a že na lid je třeba dohlédnout. Udivuje, že u nás se toto vytí ozývá nejčastěji ze socialistických zátočin, kde právě by se měli lidu klanět co nejvíc. Možná je v tom určité pravidlo, že právě socialisté, kteří se chlubí, jak z lidu pošli, jak lidu slouží a jen za lid bojují, jsou nakonec největší nafrněnci, kteří chtějí lid chránit před jeho vlastní hloupostí. Možná že i povýšení z domků do vládních paláců může novopečeným hodnostářům vtiskout klamný pocit vlastní významnosti. Idea, že z přímé volby prezidenta povstane u nás nějaký bastard, je vlastně jen výrazem nejhlubšího pohrdání demokracií a výrazem nejvyšší nedůvěry v počínání svobodných lidí. To se u nás stává, že kdo dostane úřad, má hned také větší rozum a směrem dolů švihá bičíkem a vrhá opovržlivé ksichty. Představu, že lid si zvolí na Hrad blba, může v duši chovat jen tvor, jemuž přesně to hrozí - že je jen hloupým lidem volitelný. Potíž ovšem je, kdo že je u nás považován za blba. Obvykle každý, kdo má jiné názory. Skutečnost, že nositele jiných názorů lid proti vůli odborníků někam zvolí, jen potvrzuje teorii o hloupém lidu. Ale říkejme věci, jak jsou. Celý ten spor o volbu nevolbu prezidenta není žádnou filipikou o tom, jestli je lepší tato, či jiná volba, nebo zda lid zvolí Vondráčkovou, nýbrž komplikovaným manévrem, jak nezvolit Klause. Potíž je v tom, že celá protiklausovská fronta není schopna postupovat obvyklým způsobem - mít svého dostatečně silného kandidáta a prosadit jeho zvolení. Za tuto neschopnost platíme - naše duše musí snášet čím dál pitoresknější nápady vládní koalice. V Čechách vždycky, když selže politická schopnost postupovat normálně, objevují se postupy mimořádné, maskované "dobrem" a "moudrostí": že prezidentem má být biochemik, protože ví, jak se zřetězují sacharidy. Vědci byli posledním pokusem, jak dostat Klause z kola. Proč nejde Špidla přímou cestou: vláda má kandidáta a bojuje za něj. Důvod je jasný - vládní koalice kandidáta nemá. Tak čaruje se stíny. Špidlovi lidé si však neuvědomují, že to vše je jako bumerang. Hrozí prý, že lid zvolí špatně. To když volil socialisty, také volil špatně? Prezidentem prý má být ten nejlepší. Jak to, že Špidla má těch nejlepších plný pytel? Proč právě lékaře, proč náhle Rychetského? Je to všechno kvůli Klausovi - snad tudy na něj. Pro příštího prezidenta je to kormutlivé. Pan Ten, kdo zbyl. Hrozí, že v přímé volbě Klaus vyhraje. Kdoví jestli. I to však už stačí k panickému zjištění, že lid není na přímou volbu dost zralý. Ale jak o vždy u nadutců - lid je zralejší než celý ten Špidlův krám. Musí to být pohled: sedí, mrmlají jména. Až vyčerpají i vědce, mohou socialisté kandidovat své vlastní koně.

Piš si, Špidlo
3.2.2003    Mladá fronta DNES    str. 06    Názory
    KAREL STEIGERWALD        
Prezidentem může být zřejmě kdokoliv

Špidla připomíná staré komunistické propagandisty, když nám v dobách rozkladu s nádechem senzační události po kouskách odhalovali nový "světový" vůz jménem Favorit. O tu senzaci se však zajímali už jen oni. Další zájemce o ten starý křáp nebyl. Špidla dělá podobné tajemství ze s vých prezidentských kandidátů. Tají je. Nad kotlíkem, kde je vaří, se tváří velevýznamně jako každý alchymistický šejdíř. Má záhadný úsměv vševěda, ale neví, že obyvatelstvu je zcela jedno, jestli z kotlíku vytáhne Klenera, Wilhelma či Illnerovou. Všichni jsou to vědci, slušní a učení lidé, prezidentem může být každý z nich, vždy to vyjde nastejno. Stejně tak nemusí být prezidentem nikdo z nich. Není žádný důvod preferovat toho či onoho nebo mít proti někomu z nich námitky. Špidla snížil smysl a význam prezidentského úřadu na minimum. Každý z nás umí, co on: snadno doplnit seznam možných prezidentů. Všichni známe dost vzdělaných mužů a žen, učenců a profesorů. Každý z nich může být prezidentem. Každý však také prezidentem být nemusí. Všichni mají jeden nedostatek či přednost: Špidla si je nepoznamenal. Chtělo by se říci: Tužku a papír a piš si, Špidlo. Od prezidentského úřadu jsme už tradičně čekali, že se kandidát k němu vyvíjí, že má osobitou minulost, že je obrazem nějakého světa, který představuje, a že nám dává dlouhodobě najevo, jak bude prezidentovat. Že my umíme říci, tento kandidát představuje toto, ten druhý zas něco jiného, a že v tomto politickém poli si můžeme vybírat. Špidla nás učí opaku: prezidentem se staneš zčistajasna, zítra, pozítří. Asi je to úřad k ničemu, když po něm lze takto lehce sáhnout. I ucouraný disponent v kanceláři se k povýšení pídí léta... Prezidenty dělá hned, rychle a snadno firma Špidla. Myslí, kdovíco nevymyslel. Dává nám však najevo: stát je hračka a já si s ní hraju. Jestli to nevyjde zítra, udělám pozítří prezidenta zas z někoho jiného. Bude zajímavé, zda se mu páni vědci poděkují. Z tak nízkých příčin nabízený úřad se nepřijímá. Jenže lidská mámivost... Uvidíme.

Lháři
1.2.2003    Mladá fronta DNES    str. 07    Názory
    KAREL STEIGERWALD        
Pan Horáček rychle a s pomocí satelitů a jiných soudobých nástrah ďábla uvedl k prezidentské volbě do života výzvu „Důstojnou volbu“. Připojil se i spisovatel Stránský. Došlo však k nesvornosti. Spisovatel podpis odvolal, prý byl oklamán. Dozvěděl se, že Horáček sám chce kandidovat. Horáček jej vzápětí nazval lhářem. Má svědky, že neklamal. Stránský se jistě ohradí - lhářem není. Přidá se někdo třetí. Oba jste lháři, vzkřikne. Vznikne česká mela. Důstojné to není. Ale k peticím a výzvám to patří. Iniciátoři jsou vždy plni dobré víry. Mravnost a pohoršení mají jako východisko. Co však zaráží, bohužel ne podpisovače, je to jejich puzení k jednotě. My všichni... pár stručných vět v záležitostech obvykle dost složitých... a dole ty nešťastné podpisy. Nepokojné duchy (Stránský) to musí zneklidnit. Organizátory zase zneklidní ten neklid. A spor je na světě. Mysleli to dobře, a dojde snad i na facky. S peticemi a výzvami opatrně...

Prasohlavové
31.1.2003    Mladá fronta DNES    str. 09    Názory
    KAREL STEIGERWALD        
Glosa

Vědci hlásí, že v brzké budoucnosti budou lidé používat náhradní tělesné orgány získané od prasat. Podařilo se deaktivovat oba geny zodpovědné za vazbu galaktózy ve struktuře cukernatých řetězců. Z takto genově manipulovaných prasat mohou lidé získávat náhradní orgány. Nejde o žádnou novinku, ačkoliv to světová věda vydává za kdovíjaký úspěch.Prasečí klony se u nás pohybovaly už dávno. Říkalo se jim prasohlavové. Byly to srostliny vepřové hlavy, tučného týlu a tesilového obleku s dederonovou košilí. V rukou třímaly srostliny aktovku a síťovku s nákupem, pod zadkem měly na tesilových kalhotech obrovský vak, jímž se obratně přicucávaly k židlím. Když je od židle odtrhli, přisáli se k jiné. Židlí bylo všude dost. Komunisté jim říkali: funkcionářský kádr. Žádný humbuk kolem nich nebyl. Ani jejich objevitelé nejsou známi. Možná se jim ty dva geny deaktivovaly samy od sebe třeba na marxistickém školení v Červeném Kostelci. Svým způsobem to byla manipulovaná prasata, z druhého pohledu to byli genově scvrklí lidé. Název prasohlav byl výstižný včetně toho, že slibně evokoval masopustní zabijačku. Po masopustu a zabijačce v roce 1989 druh nevyhynul, nýbrž jenom zmutoval. Zhubl, nově se oblékl, cukernaté řetězce se mu vrazily do hlavy, zvenčí není nic vidět, ale kdo se podívá dovnitř, vidí mozek z prasete. Jsme dál než celá planeta. A svět, jako vždy, to zase neuzná.

Klaus, Chruščov, pořadí
29.1.2003    Mladá fronta DNES    str. 06    Názory
    KAREL STEIGERWALD        
Glosa

S Václavem Klausem je to jako se vtipem o Chruščovovi a Kennedym kdysi. Vládní koalice se dotazuje, zda ODS trvá na Klausově další kandidatuře, když už dvakrát ve volbě prezidenta neuspěl, ačkoliv byl už dvakrát první. O Chruščovovi se v tom vtipu říká, že když závodil s Kennedym v běhu a byl druhý, napsali v Moskvě: Soudruh obsadil čestné druhé místo, zatímco Kennedy byl předposlední. Jaký se z toho dá udělat závěr? Že česká politika se jako Venuše rodí z pěny pseudoruských politických vtipů, v nichž hodný Pithart je vždy čestně druhý, zatímco zlý Klaus předposlední.

Z bláta do legislativní války
29.1.2003    Mladá fronta DNES    str. 06    Názory
    KAREL STEIGERWALD        
Včera jsem v tomto listě vzdychal, že politici pracují za zády voličů a osobnosti mlčí. Život je však rychlý, osobnosti už nemlčí. Vznikla petice za přímou volbu prezidenta. Kdo se počítá mezi osobnosti, měl by ji rychle podepsat. Potíž je, že ta petice je velmi všeobecná. Jaká přímá volba? Sám guru Gorbačov vzkazuje vládní koalici: pro loď bez kormidla je každý vítr špatný. Přímá volba, proč ne. Je však omyl považovat ji za něco lepšího, než je volba parlamentní. Je to jen cesta z bláta do další legislativní války. Zkuste si odpovědět: Jedno kolo? Dvě? Kdo vyhraje? Většina všech hlasů země, nebo většina odevzdaných hlasů? Většina dvoutřetinová, nadpoloviční, prostá? Kdy se bude volit? Jaké jsou další důsledky pro vyváženost ústavy? Žádné, nebo velké? Co chudák Senát? Každá ta otázka (s desítkami odpovědí) je v rukou politických stran třaskavinou. Každá odpověď je pro někoho výhodná, pro jiného ne. Stvořit v této chvíli volební zákon pro přímou volbu hlavy státu je problém stejně komplikovaný jako zvolit hlavu státu podle dosavadních moresů. Leda že by ty nové zákony napsal sám Lid. Problém je, že vládní uskupení je jen Pyrrhova (Neplést si s Pithartova!) koalice. Kritici opoziční smlouvy si mohou připomenout svůj argument: podvod na voličích. Toho argumentu je teď plná nůše. Jsou si lidovci a unionisté jisti, že jim voliči dali mandát k tomu, aby byli v socialistické vládě a aby zvolili socialistického prezidenta? Nejsou. Před vládní koalici nastrčili heslo v maskáčích: proevropská vláda. Podobné krytí potřebují do prezidentské volby. Socialisté, o jejichž vnitřní shodě víme své, potřebují krytí opačné. Přirozené mocenské bloky jsou: socialisté plus KSČM, ti by si kandidáta našli. Půl lidovců by se kol nich mohlo tetelit. Druhý blok: ODS, Unie svobody a druhá půlka lidovců. To jsou přirozená bojová uskupení, ale protože milujeme věci nepřirozené, neexistují. Socialisté se s KSČM nespojí, nemohou, je to vražedné. Nespojí se ani pravice. Lidovci politice rozumějí, nakonec vždy přiskočí, kam se síla napře. Unie to má horší, jak má vědět, kam patří, když neví, jestli ještě existuje? Komunisté mají podivuhodnou neplodnou mocnost: požírají hlasy, blokují pohyby politického života. Dokud je voliči nevyhladí, musíme tu neplodnost snášet. Proto nemůžeme mít prezidenta, leda zoufale vygenerovanou slaboučkou postavu, která spadne z nebe. Ze zoufaství a loajality jí budeme říkat osobnost! Existuje ještě jedna možnost. Místo přímé volby prezidenta mimořádné volby do parlamentu. Třeba by rozdrtily dosavadní nefunkčí blok. Voliči by mohli znovu posoudit, kdo co chce. Lidovci Špidlu, nebo ne? Unie Klause? Unie Špidlu? Ale mimořádné volby nebudou. Žádná strana nevěří, že by si polepšila. Zdrcujícím půvabem demokracie je nehybnost, právě v ní jsme. Druhým půvabem demokracie je, že nevyjedou tanky ani policejní komanda. Problém se bude řešit lépe: hnitím, nicneděláním, vypařováním, sublimací. Jen aby si mezitím, než to vše uzraje, nerozhněvali Klause. Všichni už mají jen jeho. Jdu zatím podepsat petici. Jsou jen dvě prezidentské školy. Podle jedné může být kandidátů hejno, podle druhé jeden. Ale jisté je dnes jediné: brzy bude jaro.

Ruml ve vichřici
28.1.2003    Mladá fronta DNES    str. 06    Názory
    KAREL STEIGERWALD        
Fejeton

Jako každý rok odchází Jan Ruml z politiky. Jako každý rok je zhnusen. Jako každý rok však naznačuje, že by se vrátil - pokud ho bude zapotřebí. Bůh nás chraň. Naprostou novinkou je ovšem vichřice, která ho letos provází. Má udeřit dnes. Může napáchat dost škod. Pilip odešel z politiky už minulý týden, v bezvětří. Strhnout se mohou střechy, vyvrátit stromy. Pilip míří do Evropy. Má to logiku: doma to přivedl zu grund. Padající větve mohou zranit lidi. Jeho Evropané mu rozumějí. Sekretariáty politických stran jednají bez nás, předou tajuplné pletichy, dohadují se za zády voličů, a prezident Havel mlčí. Vichřice se může prohánět českými pláněmi jako divá. Mlčí celá občanská společnost. Špidla vzkazuje: My v politických stranách se domluvíme na příštím prezidentovi, pak vám povíme. Ve chvíli, kdy toto říká, mohou padat v horách polomy. Je horší příklad kabinetní politiky než ten Špidla? Kde jsou petice? Ale kdo se má ozvat? I Mejstřík minulý týden uvěřil v Boha. Mravných, kteří jsou proti politikaření sekretariátů, jsme proti Klausovi měli vždy mnoho. Když jsou potřeba proti Špidlovi, nejsou. Kdo to vysvětlí? Mohou nastat škody i v průmyslu. Zdivočelé počasí padá na hlavu vlády. Ruml sice slíbil, že se zas vrátí, ale v této chvíli mlčí i jeho slavný spacák. Někdy za vichřice vzniknou i požáry. Je čas jít na náměstí: politická monstra nám upírají přímou volbu prezidenta! Chtějí si to uvařit pod pokličkou! Ta monstra, Bůh nás netrestej, jsou: Špidla, Svoboda a předseda US, jehož jméno si nepamatuji. Odblokovali občany! Vichr rve okapy! Pan prezident se stěhuje, ale mohl ještě říci své káravé: Dosti politických stran, více nezávislých! Zákulisní jednání monster pohrdá občanskou společností. Halík také nic. Vichřice podle odborníků nadělat škody nemusí. Ruml by US rád opřel o důvěryhodnost mrtvé ODA. Svatá slepoto! Vichr profoukne Čechy, milionové dluhy ODA odletí s ním. Určitě žijeme mezi blázny. Kdysi se rozprchlo Občanské hnutí - zbyly dluhy. Škody v dopravě, stržené troleje, podemleté náspy. Pak se rozprchla ODA. Také dluhy. Nejméně škod je tam, kde vše zmrzlo. Led se nehýbe. K rozprchnutí US dochází teď. Čechy nejsou ničeho ušetřeny. Povodně, led, vichřice, v létě budou sucha. Ale to už bude Pilip v Bruselu. Chudák Brusel. A Chudák Kasl s evropskými demokraty, všechno to k nim naskáče. Za zády krajina polámaná vichřicí. A zase nové dluhy. O dva roky později další běh: Prchejte z Kaslových demokratů, potápějí se. Dluh tam však nechte. Vichr vtrhl i do kanceláří. Vyvolá zázrak: dnes neznáme postavu prezidenta, který celou životní prací k tomu místu zrál. Po zavíření větru za pár dní náhle takový tvor vznikne. Poselstvo vládní koalice dojde na pole, kde pan prezident vichřice nevichřice oře. Voli na něj pohlédnou: Jsi to ty, vyvolený selský hřbete? Tak se stane zázrak. Vítr ztichne, v Čechách bude zase prezident. I ten Ruml se jako vždy zas vrátí. Vezme na sebe podobu místopředsedy půlprocentní Strany něčeho. Mňau.

Pan prezident Nikdo
27.1.2003    Mladá fronta DNES    str. 08    Názory
    KAREL STEIGERWALD        
Socialisty čekají jen špatná řešení

Hledáme principy a metody, s jejichž pomocí objevíme kandidáta do dalšího kola prezidentských voleb. To je plán předsedy Špidly. Spíše než principy potřebuje však toho kandidáta. Za ty dvě předešlé prohry by jej mohla stihnout smrt. Možností nemá mnoho. Jen tři. Prezidenta levicového, pravostředolevý neurčitek či prezidenta z pravice. Jedna možnost je pro ČSSD horší než druhá. První: nalezne kandidáta socialistického, na němž se všichni členové ČSSD shodnou. Bude to postava hodně blátivá, aby ji přijali všichni. Co ovšem s ní dál? Vezme ji zbytek vládní koalice? Případně alespoň ždibec opozice? Lepší by byla postava reprezentující celou vládní koalici. Nějaký náhodně se přichomýtnuvší ušlechtilý apolitický kandidát, kvalitní bezpolitický pravdomluvný muž či žena, jichž v okruhu US je vždy dost, či někdo stejný z blízkosti KDU-ČSL. Takový se nevyplatí dvojmo: pro opozici v ČSSD je silným argumentem - jak hluboko jsi, Špidlo, klesl, že jsi prodal pěkné místo nýmandovi! Copak nejsme největší politická strana? I pro opozici protivládní je to klacek: vláda není už potřetí schopna postavit reálného kandidáta! A bude-li zvolen? Bylo by jasné, že politika je věc náhod a že máme chatrného prezidenta, jehož předností je, že nám zbyl. Tato nepříjemná přednost by pět let padala na socialistickou hlavu. Třetí možnost: prezident pravice. Ale jak se s ním mají smířit levicoví politici? Jak se s ním mají smířit lidé Sarajeva? Co by řekli doma manželkám? Principů a metod může Špidla odhalit mnoho. Odhalení správného kandidáta mu to neusnadní. A pokud volbu toho kandidáta prosadí: co je to za koalici, která na trůn posadila pana prezidenta Nikdo? A jiného Špidla v nabídce nemá. Vadit to však nemusí. Tradičně se v naší negativistické zemi stanovuje, kdo ne! Úřad pak dostává, kdo zbude. To je náš styl.

Zeman ve vlaku
25.1.2003    Mladá fronta DNES    str. 08    Názory
    KAREL STEIGERWALD        
Toto je asi už poslední článek o Zemanovi. Je obtížné, i při jeho vynalézavosti, představit si dvířka, jimiž by opět vnikl do světa politiky. Stvořil kdysi stranu a ta jej právě utopila. To utopení nebylo zadarmo - socialisté se zmítají v hlubinných rozporech. 
Hukot toho zmítání je hudbou, která Zemana provází zpět ke stromům. Jeho příběh je příběh krále Leara: jako on si zvolil pachole za následníka a to pachole jej zahubilo. Měl lépe číst Shakespeara. Nevděčné socialisty vytáhl z bídy a dovedl je k vládě. Přitom sám nebyl socialista - spíše eklektický pragmatik, manévrující populista, muž okamžitého užitku. Socialista sice nebyl, ale obklopoval se těmi nejdivočejšími kumpány: komunistickými aparátčíky. Rád se tvářil jako prostořeký pouliční rétor typu Václava Kopeckého. Navzdory revolučnímu hulvátství socialismus prosazoval mírně. Nebyl fanatik posedlý vidinou špidlovského sociálního státu. To byl velký rozpor tohoto divého muže české politiky: formální vnějškový hulvát s radikální razancí a s nabubřelou emocí, v politickém životě ale spíše umírněný a opatrný. Socialismu měl víc v ústech nežli v dlaních. Život je složitý: tichý a korektní Špidla vyzařuje stokrát více revoluční odhodlanosti. Špidla bez opratí nám skutečně nasadí do kožichu „sociální stát“, to dávno pohaslé monstrum, s nímž Zeman operoval spíše jako s libou vějičkou. Rozpor mezi Špidlou a Zemanem není politicky dobře čitelný. Špidla se jeví jako tvrdší, zaujatější socialista, ideově bližší komunistům. Zeman má sice komunistické manýry a kamarády, což Špidla ne, ale k socialismu má vztah pragmaticky vypočítavý. Vcelku nepředstavuje konzervativní starosocialismus, jako Špidla není žádný moderní evropský socialista. Celý konflikt se možná vine spíše podle Shakespeara: K čemu je ti prezidentství, starče? Dost už sis všeho užil. To může být nakonec vůdčí idea Zemanova pádu. Špidla říká, že Zemanovy časy se přežily. Možná. Sám však představuje totéž - dávno přežilou podobu socialismu. Z tohoto hlediska je válka v ČSSD stejná jako válka sarajevská - není o politickém programu, nýbrž o osobách. A jedna z nich právě padla. Nenápadně zmizela z Hradu krátce před ohlášením výsledků. Asi jí jel vlak na Vysočinu. Co jí v kupé táhlo hlavou? Asi že politika nese hořké mandle. Každý je jednou okusí.

Den v záři reflektorů
24.1.2003    Mladá fronta DNES    str. 08    Názory
    KAREL STEIGERWALD        
Kandidatura Moserové: alibi pro ty, kdo potřebují svůj hlas zakrýt

Kandidatura Moserové je zajímavá z lidského hlediska: co ji k tomu vede? Existuje mnoho matematických propočtů o tom, jak druhá volba nakonec dopadne. Všechny mají jakousi pravděpodobnost. Kandidátka Moserová v nich v úvahu nepřichází. Její navrhovatel Outrata má pravdu, paní Moserová je vynikající dáma, ale jako důvod k volbě je to bohužel málo. Vynikajících mužů a žen máme jistě mnoho, jenže volba prezidenta je u nás volba politická - takto je ta procedura nastavena a tak také probíhá. Všechny výklady o nadstranickosti a nepolitičnosti volby prezidenta jsou pouhým přeludem. Rozhodnou zastupitelské sbory podle toho, jak dopadne jejich politická dohoda. Kdo toto nevidí, je slepý a neumí číst ústavu. Paní Moserová si asi musí říkat, já zvolena nebudu, ale s volbou zahýbám. Rozhodně ji musí napadat, kterým směrem to zahýbání povede. Má jen dvě možnosti: buďto pomůže Zemanovi, nebo Klausovi. V tomto smyslu je její politicky beznadějná kandidatura vlastně politicky slibný čin: bude mít konkrétní dopad. Problém je, že předem nečitelný. Nevíme, koho z těch dvou by paní Moserová sama chtěla podpořit a proč. Musíme také připustit, že si Moserová věří a svou kandidaturu nechápe jako taktický manévr a pouhý spotřebič hlasů, nýbrž jako boj za sebe. Pro lidi "třetí politiky" je kandidatura paní Moserové nesmírně výhodná. Všichni, kteří by chtěli volit Zemana, ale nemají dost veřejné statečnosti, mohou se za paní Moserovou skrýt. Mají "svého kandidáta", ačkoliv to žádný kandidát není. Má však všechny důležité parametry: je věrohodný, slušný, s dobrým lidským obsahem a na rozdíl od svých menšinářských předchůdců má dost elegance a důstojnosti, aby mu prezidentský úřad slušel. Je také vhodným kandidátem pro každého, kdo chce volbu prezidenta ztorpédovat, případně některého z obou velkých kandidátů vyšachovat. Pro muže z unie a pro řadu lidovců je Moserová východisko. Za ni mohou skrýt svou volbu, kterou by obtížně vysvětlovali nejen svým voličům, ale nakonec i své vlastní duši. Až se bude na Hradě rozvalovat obhroublý Miloš Zeman, nikdo už nerozplete, že jej tam vystřelily i hlasy, které dostala paní Moserová. Její volitelé budou krčit rameny s pocitem, že proti Zemanovi dělali, co mohli. Nikdo už jim nespočítá, že dělali, co mohli, pro Zemana. Proti Klausovi bylo už sneseno mnoho článků. Neméně tolik proti Zemanovi. Jejich argumenty jsou většinou chabé, spíše vyjadřují tužby pisatelů než skutečnost. Zeman je jako kandidát oslaben svou obhroublostí, ale má možná silnější politické zázemí než Klaus. Všichni ostatní kandidáti jsou jen figury v nějaké strategii. Do lidí nevidíš, přesto by bylo poutavé dozvědět se, jestli to ti kandidáti vědí. Bureš asi myslel vážně, že má šanci. Podobnému omylu věřil Pithart. Paní Moserová jeví větší míru ctihodnosti než její předchůdci. Jakou má asi vlastní rozvahu? Sleduje svou beznadějnou kandidaturou nějaký cíl? Zdá se, že nejvíc na Moserovou může doplatit Klaus. Elegantní dáma na sebe může stáhnout v áhající Klausovy voliče. Nejsilnějším rysem kandidatury paní Moserové je alibi pro ty, kteří potřebují svůj hlas zakrýt. Lidsky je to velmi přitažlivá situace: den v záři reflektorů. Možná právě to přilákalo například Bureše. Alespoň jednou v životě zarachotit. Moserové bychom tuto přímočarost přisuzovali neradi. Její kandidatura je záhadnější. Volby se možná budou opakovat ještě mnohokrát. Každopádně do doby, než většina volitelů udělá politickou dohodu. K dohodě dojde, až volitelé vyzrají od boje za svou stranu k vyššímu boji: za naši republiku. Dějiny mají rády paradoxy. Volitelé mohou utonout v kombinacích a Moserovou nečekaně zvolit. Jejich omyl přinesl by republice příjemnou zvláštnost: ženu na Hradě. A nám ujištění: politika je hříčka náhod.

Lžete jim!
23.1.2003    Mladá fronta DNES    str. 07    Názory
    KAREL STEIGERWALD        
Fejeton

Všichni, kteří chtějí nějaké hlasy k volbě prezidenta, by měli komunistům slíbit všechno. Od výnosných úřadů po křesla soudců, náměstky ministrů, vyslance, židle ve správních radách. Běžte do toho bez zábran! Komunistický hlas se hodí. Až budou mít odvoleno, nedávejte jim nic.Vysmějte se jim! Některé dokonce vyhoďte ze zaměstnání! Jiné můžete zatknout, ty nejvzpurnější vystěhujte do zahraničí! Řekněte jim rovnou: Mysleli jste, že něco dostanete, a dostali jste pendrek! Komunistům to líto nebude. Jsou na to zvyklí. Odjakživa slibovali všem všechno a nedali nikdy nikomu nic. Oblafnuté naivy dávali do vězení, některé oběsili, později je vyháněli do zahraničí. Vrah Gottwald: Kdo by vám tvrdil, že zavedeme kolchozy, žeňte ho sviňským krokem ze vsi - únor 1948. Komunisté slibovali malým výrobcům, že znárodní jen ty velké. Slibovali, že zachovají demokracii. Ševcům, že zatočí s Baťou. Slibovali, že jejich blahobyt a svoboda budou dokonce nejlepší ze všech blahobytů a svobod. Velké množství lidí těm slibům uvěřilo. Rozčarování bylo hořké, bolelo. Proč jim to dnes neoplatit? Lžete jim! Slibte privatizaci velkých podniků a zestátnění dolů! Slibte zestátnění Prvního máje a obnovení Fučíkova čtenářského odznaku! Slibte rudé letnice! Slibte jim, jestli budou chtít, že se zas nebude smět jezdit za hranice! Slibte zavedení kádrováků! To je nadchne. Když dnešní komunisty zavalíte sliby, možná se štěstím zblázní. Užasle budou hledět: náš den se blíží. A po volbě prezidenta - hlasy dali a nic. Toho žalu a stesků. Prý podvod. A vy řeknete vesele: Ano, podvod, vy rudí trumberové. Pro podvod máte přece porozumění. Podvod vám vynese zvolení prezidenta a rozzuřené komunisty. Bude se o nich vtipně psát: sedli na lep, hejlové. Zároveň budou paralyzovány jejich odpudivé předvolební rejdy: kdo by si je asi mohl koupit a čím, když jim každý slíbí vše. Zavaleni sliby nebudou vědět, kam skočit dřív. Všechny temné dohody budou rozpuštěny v moři slibů. Moře slibů diskvalifikuje korupci. Skočte na ně jejich nejlepší zbraní. Oni tomu říkali revoluční taktika. Říkejte tomu kontrarevoluční taktika. Bude zajímavé pozorovat, koho komunisti budou volit do čela státu, když jim všechny strany všechno slíbí. Také nás pobaví Grebeníčkův výrok: Stali jsme se normální parlamentní stranou. Bah, napálený hejle, pomyslíme si vtipně. Dosti však snění. Nejsme jako oni, budou tvrdit všechny demokratické strany a na podvádění komunistů nepřistoupí. Co jim kdo slíbí tajně a za co si kdo koupí kolik hlasů, se nikdy nedozvíme. Ale sliby se dodrží. Budeme však sledovat, jak komunisté lezou nahoru do funkcí a úřadů. Z toho později usoudíme, co jim kdo slíbil a že své sliby splnil. A sliby se plnit budou. Tahat komunisty za fusekli bude lidem připadat neslušné. Komunisté mají přednost - disponují revoluční mravností, která tahání za fusekli schvaluje. Nic se neotočí, nic se neoplatí, oklamán falešnými sliby bude zas ten samý druh lidí jako kdysi.

Města rudých duchů
23.1.2003    Mladá fronta DNES    str. 06    Názory
    KAREL STEIGERWALD        
Glosa

Komunista Ransdorf tvrdí, že "za Klause" se mnohá města změnila v města duchů. Týž Ransdorf také říká, že v osmdesátých letech na tom bylo socialistické Československo lépe než Itálie. Příště prohlásí, že v USA je hladomor. Protinázor: v zemi duchů změnili celou zemi komunisté čtyřicetiletým panováním, z něhož jsme se dodnes nevzpamatovali. Někteří ti duchové viseli (na šibenicích), jiní seděli (v koncentračních táborech), zbytek se ploužil. Ransdorf by měl odcestovat do Rakouska a dívat se kolem sebe na domy, lidi, krajinu. I jeho musí napadnout, že rozdíl mezi Rakouskem a naší zemí není v tom, že Rakušané jsou pilnější či moudřejší, nýbrž v tom, že v Rakousku komunisté nepanovali. Česká země se třináct let z říše duchů hrabe. Pro někoho pomaleji, pro jiného dost rychle - na to, jak ji komunisté zřídili. Vidí-li kde Ransdorf duchy, nedívá se pozorně. Zato věští: Bída, hlad, hrůza a běda. Měl by říkat výstižněji: Kristepane, co jsme to my komunisté s tou zemí udělali! Padesát let se z toho lid bude hrabat ven! Věštby však máme rádi. Čtyřicet let nám asi nestačilo. Možná tu zem zase dáme Ransdorfovi a jeho duchům zpátky, ať rozjedou druhé kolo! Bourat a devastovat už zase mají co: města částečně vylezla ze sutin, do nichž je rudí duchové pohroužili.

Dva prezidenti na koni
22.1.2003    Mladá fronta DNES    str. 06    Názory
    KAREL STEIGERWALD        
Havel i Masaryk: dílo je nekritizovatelné, zato osoby se hanobí lehce

Srovnávat koně s poníkem nemá smysl, oba mají svůj svět, svůj užitek a své škody. Neboli srovnávat Masaryka s Havlem k ničemu není. Jsou to jiné osobnosti, žily a pracovaly v jiných dobách, byly vystaveny jiným konfliktům. Lidi to přesto baví. Srovnávat všechno se vším je populární lidský sport. Je nesmírně přitažlivé říkat, že jeden konal takto, zatímco ten druhý opačně, přičemž shoda obou je nápadná, ale plná rozdílů. To je tak asi vše, co se dá srovnáním dvou velkých postav objevit. Ověřme si to. TGM byl velký, hubený, Havel nikoliv. Oba spíš písmáci než politici. Oba vzdělanci duchovního rázu. Nerozuměli hospodářství, představovali něco, čemu nepříliš jasně říkáme "duchovní rozměr bytí", nepředstavovali "kupecké" rysy života. Oba také stranili více pohybům ducha než pohybům bankovních kont či cen komodit. V tomto smyslu reprezentovali většinový český názor, v němž písmo, litera a pravda slov bez ohledu na dosti značnou hamižnost národa váží víc než takzvané hnusné materiální okolnosti bytí. František Hrubín vyjádřil výstižně, jak hnusné je pro básníka vyplňovat na poště složenku: Jsem tak zhnusen, že nemohu týden psát básně. Lidé, kteří vyplňují složenky, nemají v čele národa své zástupce. Moderní český národ je dílem literátů, nikoliv vyplňovačů složenek. Proto nás literáti zastupují. Srovnávání však budiž přesné: Havel napsal stejně jako Masaryk tlusté svazky. Jeho hry se nevejdou do jednoho sešitu. Masarykův stát byl stejně "normální" jako Havlův. TGM nestál u zrodu nešťastného experimentu. Hitlerova expanze a ruské tanky by zabraly jakýkoliv stát, který by kolem Prahy v té době byl. Včetně nějaké pozdní rakouské federace. Masarykovo dílo bylo úspěšné. To úspěšné dílo pohltil německý nacismus, který nebyl chybou Masaryka, nýbrž Němců. Nezapomínejme na zásadní volbu minulého století: různé odstíny totalitarismu nacionálního, socialistického, rasového, nebo demokracie? Masaryk nabízel demokracii. To v tehdejší Evropě nebylo samozřejmé. Havel nebyl nepřítelem komunistického režimu "řízením osudu", nýbrž vlastní vědomou a cílevědomou volbou, motivovanou podobně jako u Masaryka především argumenty mravními. Žádný politický přitočílek, nýbrž muž vědomé volby. Podobně jako Masaryk uměl jít proti většině, proti panujícímu mínění, podobně jako Masaryk byl nejprve odmítán a zavrhován, později zbožštěn. To je v obou případech problém národa. Oba jsou svého druhu socialisté. Jejich socialismus je spíše kabinetní, vlivový, exkluzivní, odlehlý od pouličních randálů, sycený právě písmáctvím a apartností literátského prostředí. Co Holanďan zmůže včasným nákupem bavlny a jejím šikovným prodejem, toho docílíme my veršem či esejem, dalo by se napsat. Oba dali základ dobré republice. Obě ty republiky jsou předmětem časté nenávisti občanů, oba otcové také. Zvláštní paradox: jejich dílo je bezmála nekritizovatelné, zato osoby obou panovníků se bezstarostně hanobí. Oba se v úřadě pohybovali po divné habsburské trajektorii: Hrad, zámek, dvůr s dvořany, tajemné pohyby, odstup komorníků, zákulisní šero, odkudsi kamsi tekoucí vliv, tajuplná osamělost pánů nad Prahou. V tom se stále vidí smysl prezidentování: jakási kopie domu habsburského. Možná si tak Češi bez Rakouska vytvářejí Rakousko svoje. Srovnání těchto dvou velkých osobností přinese jediný poznatek: od rakouského císařství k úřednické demokracii je dlouhá cesta. Zapamatujme si, že prvních asi tři sta let svobody napodobují úředníci padlé feudály.

***

Václav Havel a T. G. Masaryk

Lze je srovnávat?
V čem jsou si podobní a v čem se zásadně liší?
Pokračujeme v sérii názorů o roli obou státníků v našich dějinách.

Já si neodporuji
21.1.2003    Mladá fronta DNES    str. 10    Fórum
    Karel Steigerwald        
Pan Žák si myslí, že si komicky odporuji, když na jedné straně nechci, aby se udání agentů StB připouštělo jako důkaz u dnešního soudu, a na straně druhé souhlasím s lustračním zákonem. Plete ovšem dohromady dvě různé listiny, udání fízla a registr spolupracovníků. Pro názornost mu to přeložím do starých časů. Udavačská hlášení agentů gestapa stěží mohou dnes být důkazem u soudu, kdežto seznam agentů gestapa je i dnes souborem důležitých informací. Pan Žák si to jistě sám přeloží zpátky do jazyka dnešních dnů.

Všechnu moc socialistům
21.1.2003    Mladá fronta DNES    str. 06    Názory
    KAREL STEIGERWALD        
Pokud se v pátek stane Miloš Zeman prezidentem země, budou mít socialisté všechnu moc. Už dnes mají předsedu vlády, předsedu sněmovny. Vládní Pithart má Senát. Jen prezident jim ještě chybí. Jinak - kam se podíváš, všude v úřadech sociální demokrat. Vypadá to, jako by u nás byl většinový volební systém a socialisté jej vyhráli, a obsadili proto všechna místa. Volební systém však máme poměrný a socialisté získali ve volbách třicet procent. Opatřili si k tomu typicky většinovou kořist: mají vše. Krom prezidenta. Možná jim ho v pátek ti, kteří představují sedmdesát procent voličů, dají. Vybudovat v krátkém čase tak velké mocenské impérium, které by možná odpovídalo více než padesátiprocentnímu výsledku voleb, jim neumožnily volby, nýbrž přičinlivost koaličních stran: lidovců i unie. ODS měla v roce 1992 také třicetiprocentní volební výsledek, ale v koaliční vládě dostaly obě malé strany polovinu ministrů a FNM k tomu. Přesto tehdy mluvily o "válcování" slabších. Lux rád říkával, že ve vládě nejsou procenta z voleb, nýbrž tři rovnocenné strany. Celé zemi se ta řeč líbila. Dnes jsou obě malé strany spokojeny s tím, jak lacino umožnily socialistům zabrat vše. O tom, že by socialisté "někoho válcovali", už se nemluví. Rozsah jejich moci nezaráží. V pátek se může ještě zvětšit. Proti většinovému systému se často argumentuje tím, že "vítěz bere vše". Jak je vidět, brát vše je možno i v systému poměrném. Stačí kombinace sobectví, osobních rivalit a politické neschopnosti, jak to ve vládní koalici předvádí KDU-ČSL a US. Jejich hlasy socialisty pozvedají k moci skoro absolutní. Voliči jim asi nedali mandát k tomu, aby veškerou moc v zemi předali socialistům. Lidovci i unionisté často říkali, že představují pravici, středopravici, nefalšovanou pravici, konzervativní luxovskou pravici a tak podobně. Mohli by si dnes zapsat nové pravidlo: když nefalšovaná pravice volí levici, vládne nefalšovaná levice. Žádné "proevropské" kouzlení s frázemi to nezastře. Pohled na obě středopravolevé strany je dnes kormutlivý nejen proto, že takové jsou, ale také proto, že to asi ani nevědí a že to zatajily i před voliči. Nešly do voleb s heslem: My jsme ti naivové, kteří všechnu moc nechají ČSSD. Říkaly opak. Věšet celý státní systém na jednu jedinou stranu je riskantní ne snad proto, že by socialisté zítra vyhlásili nějakou růžovou diktaturu poloproletariátu a poloúředníků, nýbrž hlavně proto, že otřesy socialistické strany nakonec odskáče celá státní instituce tak těsně s ní prorostlá. Je to falešné i vůči volebnímu systému. Ten není nastaven na "ano a ne". Kdyby takový byl, obě malé strany by tu už nebyly. Možná socialismus dnes chtějí, ale nenabízely ho. Jako svatouškové teď říkají: Nebudeme volit ani Klause, ani Zemana. Přeloženo do lidské mluvy: chtějí Zemana. Když pravice nevolí pravici, vyhrát musí levice. To by mohla vědět i poslankyně Marvanová. Měla by statečně říct: I já tam chci mít Zemana.

Na kahánku
18.1.2003    Mladá fronta DNES    str. 06    Názory
    KAREL STEIGERWALD        
Bitva o Irák: razantní úder opozice 

Skutečnost je tato: demokratické politické síly jsou v otázce naší účasti v iráckém tažení ve shodě. Přesto ve sněmovně vyvolal vládní návrh iráckého zákona kuriózní miniválku se zajímavým poučením: Špidlova vláda má na kahánku. Groteskním situacím jsme v politice už dávno přivykli, ale co vytváří Špidlova politická dovednost, přesahuje fantazii i toho nejsžíravějšího ironika. Po podivném prezidentském kandidátovi ČSSD, kterého jeho strana navrhla a nevolila, připravila Špidlova ČSSD nový kus: opozice měla ve sněmovně prosadit vládní návrh, zatímco poslanci vládních stran usilovali o jeho změnu. Slušný předseda vlády by si pomyslel, že v takové opičárně účinkovat nemusí, a poděkoval by se. Špidla to teď neudělal, udělá to později, až navrší podobných kocourkovských příhod mnohem větší kopec. Na kahánku se vláda může kymácet ještě dlouho. Pro nás neúčastníky je to náročné. Oni skutečně chtějí jít do boje s Grulichem? Skutečně chtěli Bureše? Nevědí, že je to zesměšňuje? Skutečně vládní koalice neví, že do parlamentu má chodit jednotnější? Občanským demokratům nabídl Špidla báječnou příležitost předvést normální fungování opozice. O Irák v této parlamentní bitvě nešlo, nýbrž o měření sil. Vláda udělala chybu, nabídla opozici holé břicho. Takovou nabídku nesmí dobrá opozice přehlédnout. Musí bodnout, když se místo k úderu nabízí. Kromě volby prezidenta, která poprvé vypadá a probíhá jako skutečný politický zápas, možná sledujeme také vznik skutečné parlamentní opozice. To v zemi české, prokřížené tisíci mimostandardními vztahy, není stále ještě zcela obvyklé. Od časů, kdy se nám nabízely osmiprocentní vlády s argumentem, že představují „ty nejlepší z nás“, pokročili jsme vpřed. Pokročil i Špidla. Ukazuje holé břicho, bodá se do něj a říká: Oslabují mě po dohodě se Zemanem. Od voleb počínaje však své životní téma moderuje sám. Kolik bodných ran jeho vláda vydrží, než vykrvácí?

Zrádce vlasti mé
17.1.2003    Mladá fronta DNES    str. 08    Názory
    KAREL STEIGERWALD        
Když do země násilně vniknou cizí armády a Hoffmann proto chce číst v rozhlase a televizi zprávu o vzniku revoluční vlády, kterou cizí armáda chce nastolit, a pak poručí média vypnout, je to vlastizrádce. Nic jasnějšího pod sluncem není. Jestli zradil také socialismus nebo komunismus nebo brežněvismus nebo Dubčeka či Svobodu, jak chcete, vezmi to všechno čert. Tyto otázky ať si řeší komunisté, brežněvisté mezi sebou, ať si to žalují u svých rudých soudů. Nad všemi jejich slovy a ideologiemi má Hoffmann svou zemi. Vlast. Národ. Čechy. Čechy mé. Proti těm stál Hoffmann s tanky Rusů jako zrádce. Zradil vlast, Čechy, spoluobčany i zem, kolébku jeho, i Hoffmannovi danou, to vše dal do ruského zajetí. Za války dělali totéž jiní Češi s Němci. Tečka. Pozorujme, co z tečky vyrobí český svobodný a nezávislý soud. Doposud nevyrobil nic. Naopak se často dostal do komických zauzlenin, jimž se ti zrádci právem smějí. Zradili zrádci socialismus? ptají se podivně naše soudy. Nezradili, říkají po pravdě zrádci vlasti. Zradili vlast. Není obtížné odhadnout, že i zrádce Hoffmann se bude soudu smát.

Vítěze smete aliance druháků
17.1.2003    Mladá fronta DNES    str. 08    Názory
    KAREL STEIGERWALD        
Nová volba prezidenta republiky asi proběhne podobně jako ta předešlá. Jiná sada kandidátů mnoho nezmůže. Skutečnost, že o křeslo na Hradě usilují dvě silná politická uskupení, která však nemají naději získat sama potřebnou většinu, se nezmění. Může jen dostat novou barvu, zejména nějakými pestřejšími menšinovými kandidáty-pošetilci. Zeman ani Klaus neudělají potřebnou většinu. A nikdo jim asi nevypomůže. Vládní lidovci a unionisté na volbě Zemana mohou dokonce lehce vykrvácet. Dá se očekávat, že je Zeman rozštěpí, jedny napravo, druhé nalevo. Mohli by vypomoci komunisté, hlasů mají dost. Proč by to však dělali, pro komunisty je krizový stav, vlekoucí se volby a neschopnost najít prezidenta stokrát výhodnější a užitečnější než nějaké upocené křesílko u Nejvyššího soudu, dokonce i víc než jeden či dva vedlejší ministříci. Sláva komunistů žije z rozkladu státu, nikoliv ze spolupráce s ním. A zájem o komunisty naštěstí projevují ostatní strany jen zdrženlivě - přec jen asi tuší, že ztráta by převýšila zisk. Komunisté patří pro svou obskurnost do ghetta, a také v něm zatím jsou. To není žádný nedostatek demokracie - ostrakizovat nesourodé elementy je normální. Nenormální je naopak kupovat si od nich hlasy. Komunistický hlas je jako šídlo v pytli - vždy někde vyleze ven. Volit prezidenta je stejně obtížné jako sestavovat vládu. Máme volební systém, v němž na úspěch dosáhne jen koaliční uskupení, ale nemáme ty koalice. Zákony chtějí nadpoloviční většinu z celku, jemuž komunisté užírají dvacet procent. Z takto okousaného koláče sestavit většinu může jen koalice - sama divně spojená, nesoudržná a vnitřně spolu bojující. Přirozené koalice a přirození spojenci u nás nejsou k mání. Vlády už si to vyzkoušely. První byla zmítána vedlejší samopolitikou malých stran a Luxovou úskočností. Druhá strádala v opozičněsmluvním zajetí, třetí je perverzně sestavena z přímo protichůdných politických sil. Všechny čpěly nějakou mírou vnitřní nestability. Dobrá námitka je, že kvalitní politika se umí pohybovat i na takto nepřehledně a nestabilně udělaném terénu a že jen takový terén zajišťuje kontrolu moci. Protinámitka zní, že doposud se nikdo v tomto terénu dobře pohybovat nedokázal a spíše než ke kontrole moci vedlo to k její nepřehlednosti a neprůhlednosti. Ale uznejme, že jiné vlády se za stávajících poměrů sestavit nedají. Na politiku to má velký vliv: spíše než prosazování vizí prosazuje se lov na lidi a vytváření loveckých smeček. Po dvou či třech neúspěšných parlamentních volbách se najde vůle k přímé volbě prezidenta. Bude přirozeně dvoukolová. Přinese český výsledek. Vítěze prvního kola smete aliance druháků a třeťáků v kole druhém. Vítěz je vždy první a sám. A zas budeme zpátky u tradiční české rozbředlosti, která přeje druhákům. Dokud se nezmění volební systém z proporčního na většinový, nic jiného nás nečeká. Každá nová vláda i každý nový prezident přinesou týž problém vlka, kozy a zelí. Jak to sestavit, jak to zvolit?

Proč ne Pithart
16.1.2003    Mladá fronta DNES    str. 08    Názory
    KAREL STEIGERWALD        
Má být tento muž prezidentem ?

Stalo se, co se dalo čekat. Vše se vrací na začátek, nastává éra nového dohadování a staronových hráčů. Je obtížné si představit, jak bude dohadování vypadat: sliby funkcí a úřadů, nebo sliby podpory při hlasování v zastupitelských sborech? Asi všechno dohromady, do boje půjde, co má ruce a nohy. Jde však už o boj tří: Zemanova přítomnost byla v dosavadním průběhu volby nepřehlédnutelná. Do nové volby pravděpodobně vstoupí. Ani ta nemusí přinést výsledek. I nadále půjde především o boj Pitharta se Zemanem. Možná si tento boj měla vládní koalice prodělat už dávno, mezi svými, na Štiřínech a dalších vládních hradech, a na Hrad pražský mohla přijít s dohodou: toto je náš kandidát se sto jedním hlasem. Petr Pithart je slabý kandidát, třebaže už měl vítězství na dosah. Vpřed jej katapultovala nikoliv vůle pro Pitharta, nýbrž spojenectví proti Klausovi, potažmo Zemanovi. Pithart je kandidát negativní volby, jehož trajektorie je řízena osudy protikandidátů. Vlastních zastánců má málo. S nadsázkou lze říci, že tomu tak u Pitharta bylo vždy. Jeho posuny vzhůru nebyly většinou řízeny vlastními výkony, nýbrž vzájemnou bitvou protikandidátů, z níž Pithart vždy vycházel jako ten třetí. Tento nepraktický myslitel však má důležitý talent: stát vždy na pravém místě, když se ten třetí hledá. Jeho politická dráha není dána vlastním tahem vpřed, nýbrž je dílem okolí a nanejvýš jeho vlastní zauzlené váhavosti: komu a kdy se tento obtížně srozumitelný a mnohoznačný intelektuál hodí. Ani přiblížení k prezidentskému stolci není dáno pithartovskou aktivitou, nýbrž neschopností vládní koalice dohodnout společnou personu. Pithartem bere zavděk. V patové situaci to může přinášet užitek. Ale pro stát, který neočekává sled patových situací, je užitečnější představitel s energií, se silou podporovat další modernizaci a další transformaci země. Takovou energii Petr Pithart nikdy neukázal. V druhé volbě spolu budou bojovat první a druhý. Třetímu neuvolní ten boj už žádné místo.

Cosi se dívá
15.1.2003    Mladá fronta DNES    str. 08    Názory
    KAREL STEIGERWALD        
Glosa

Prezident Havel se ohradil proti veřejnému přetřásání jeho milostí - jsou věcí individuálního svědomí, a to může posuzovat jen Pánbůh. Na to však my nevěřící nemůžeme přistoupit. Z našeho primitivního hlediska takový vysoký posuzovatel neexistuje, dokonce ani v podobě nějakého "cosi za tím" či čehosi "zarytého hluboce uvnitř" nebo za hranicemi "bytostného vesmíru", či jak lidé s vlažnou vírou obcházejí fakt, že obyčejný a poctivý Bůh křesťanů je jim už málo. Uznejme, že jsou nejen lidé, na něž se "cosi" tajuplně dívá a hodnotí skrytě jejich duše, ale také lidé, na něž se nedívá nic. Těm nezbývá než se ujmout prezidentových milostí vlastnoručně a posuzovat je volně, svobodně, veřejně, podle svého svědomí, názoru, vkusu, jak kdo chce a jak hrdlo ráčí a jak to svobodný svět umožňuje. Odkazovat k vyššímu soudu nahoře, jenž nastane či nikoliv, je možné, ale neúčinné. Lidé tam dole si beztak svůj úsudek, zaplať Bůh, udělají.

Pes tento jinak skákat neumí
15.1.2003    Mladá fronta DNES    str. 08    Názory
    KAREL STEIGERWALD        
Dnešní volba prezidenta republiky není trapný či nedůstojný akt, ani katastrofa či úpadek. Rozpaky, které volbu provázejí, nevyhnutelně patří právě k tomu, že volba nové hlavy státu je demokratická, svobodná a že je výslednicí politického zápasu účastníků - přesně tak, jak si to ústava svobodné země přeje. Nesledujeme orgie hlouposti, nýbrž běžný výkon politických bojů. Komu je to proti mysli, měl by se poohlédnout po státním zřízení, které je důstojnější, rigidnější a nepřipouští kolem tak závažné věci žádné scény a opičárny, nýbrž neochvějně spěje k jednotné volbě. Jenže důležitým rysem demokracie je právě nejednotnost, nedůstojnost a opičárny. Přesvědčení, že o úřad se ucházejí i tajtrlíci, nevyjadřuje nic jiného, než že různí lidé preferují různé kandidáty. U nás se lehce stane tajtrlíkem, či dokonce blbem každý, kdo nesdílí názor nadávajícího, dokonce i blb sám. Spíše než trapnost vyjadřuje volba prezidenta skutečnost, že české země vedou jakousi nelítostnou občanskou válku. To volbu komplikuje. Shoda se hledá obtížně. Kandidáti nejsou protivníky vnímáni jako sokové, nýbrž jako gauneři či právě tajtrlíci. Volební bloky se zatím dělají špatně. Náš génius s jejich tajtrlíkem se spojují obtížně. Pomiňme bludné představy o prezidentech jako přemoudřelých velikánech, z nichž kape genialita a mravosličnost jak z nacucané přikrývky, a připusťme, že úřad prezidenta je funkce politická, politicky volená a politicky vykonávaná. Z tohoto hlediska je dnešní volba jednoduchým problémem vládní koalice: má svou většinou zvolit prezidenta a hotovo. Opozice jí to znemožnit nemůže. Vláda si to znemožňuje sama: její soudržnost je plná bludů, neschopná najít společného kandidáta. Kandidáty máme čtyři, smysl mají tři, vážně jsou bráni dva, jeden z vážných (pátý) chybí. Poslanecké kluby se musí vysílit, než se setřesou a najdou potřebnou shodu k něčemu. I když tím poleví přímé partajní angažmá, to zásadní před voliteli zůstane: chceme prezidenta spíše jako levicového aparátníka, nebo poněkud ostřejšího napravo, či tak všeobecně uvažujícího mudrce bez jasných závěrů, zato se spoustou vzdychání? Jiní se volitelům nenabízejí a vlastně ani v našem prostředí jiný typ k mání není. Každý by chtěl vědět, jak to dopadne. Zejména proto, že je to v dějinách Československé i České republiky první opravdová volba. Vše doposud byla aklamace - jediný předem domluvený kandidát měl to už ráno před volbou z nejrůznějších důvodů v kapse. Aklamace říkala: jaképak fraky, vše je jasné. Masaryk s Havlem, že nám "dali republiku a svobodu", Beneš jako "hráz" proti nacismu. Víc opravdových prezidentů jsme neměli. Dnes jsou poslanci a senátoři zcela volní: nic zemi nehrozí, jim také ne, mohou řádit dosyta. Dokonce se nestane nic ani v případě, že nezvolí prezidenta celé měsíce. Také se nestane nic, když někoho zvolí právě teď. Měli bychom vědět, že krize v demokracii není neštěstí, nýbrž obyčejný čas zrání. Ani zvolení tajtrlíka nebo křupana republice neuškodí. Možná ji postrčí vpřed razantněji než volba nějakého uspávajícího mluvky, jenž přikývne všemu, co kolem jeho nosu přelétne. Smyslem těchto řádků však není, že se takové kuriózní postavy volit mají, smyslem je, že zvoleny být mohou. Lepší je, když volitelé vyberou postavu všeobecně respektovanou, s přiměřenou intelektuální výbavou, ale to ve státě, kde všeobecně respektovaný není nikdo, nelze. Je těžké rozhodnout, zda schopnost zhanobit každého je odvěkou vlastností našeho lidu, nebo jen jevem z této dob y. Volbu prezidenta bychom měli brát s pokorou: pes tento jinak neskáče, neb jinak skákat neumí. I s tím se dá žít.

Český kruh
13.1.2003    Mladá fronta DNES    str. 06    Názory
    KAREL STEIGERWALD        
Glosa

Senátor Ruml bude žalovat kvaziprezidenta Kříženeckého, který o něm řekl v novinách, že má na Zbraslavi vilu a že má problémy s daňovým přiznáním. Je to neuvěřitelná podlost, říká Ruml. Jeho rozhořčení lze rozumět - Kříženecký dosti sprostě útočí. Po česku. Pomluvou. Důkazy nemá. Ruml tu sprostotu odnáší. Před šesti lety byla kola dějin jinak nastavena. Ruml stál v čele hnutí, které hlásalo, že ODS má ve Švýcarsku konto. Nova k tomu přitvrdila, že Klaus má tamtéž vilu. Potíž je, že obě tvrzení dodnes nikdo ničím nedoložil. Řekněme, že se jednou dočká i Kříženecký. Napíšou o něm, že ukradl v Berouně obecní slepičárnu a že finančníci jdou po jeho nakradeném kontě v Bolívii. Kříženecký se rozhněvá a označí to za sprostotu. Kolo dějin tak uzavře roztomilý český kruh. Pomluv haldy, fakta žádná.

Cesta pochodní
13.1.2003    Mladá fronta DNES    str. 06    Názory
    KAREL STEIGERWALD        
Glosa

Naši neonacisté, nebylo jich mnoho, se vydali na pochod kolem míst pro české Židy důležitých. Aby nebylo pochyb, kdo jsou, šli s pochodněmi. Chtěli hrát hru, kterou extremisté s demokratickým státem hrají rádi: na slepou bábu. Pochodují proto, říkají, aby protestovali proti vyhlazování Palestinců a Židů. I slepý tvor ví, proč pochodují. Stát však má krčit rameny a říkat: Pochodovat proti vyhlazování není trestné. Tentokrát si stát všiml dobře a dobře porozuměl, co pochodňový průvod nácků sděluje veřejnosti: Jsme pro vyhlazování lidského plevelu, jsme zde a čiší z nás síla, bojte se nás, případně se k nám přidejte. Stát pochodňový průvod zakázal, a předvedl tak vyšší kvalitu svobody, než bývá u nás zvykem: ochránil svobodu občanů proti náckům s pochodněmi tím, že náckům kus jejich svobody (jiným občanům svobodu brát) včas sebral. Skinheadství a neonacistická plešatost jsou hnutí proti svobodě občanstva namířená. Hubit je je zcela na místě. Plešatci ovšem argumentují: I my máme práva a svobody. Jenže jejich svobody požírají svobody ostatních. Stát to konečně pochopil.

Opratě pokroku
11.1.2003    Mladá fronta DNES    str. 06    Názory
    KAREL STEIGERWALD        
Socialisté jako ochránci velkokapitálu 

Vláda chystá novinku: učiní přítrž komplikacím při výkupu pozemků pro potřeby strategických průmyslových zón. Lidově řečeno, jde o kultivovanější podobu staré Zemanovy ideje, že je třeba zatočit s gaunery, kteří nechtějí pod tlakem státních orgánů prodat své pozemky, případně za ně požadují moc peněz. Rusnokovo ministerstvo říká, že průmyslové zóny jsou připravovány pro významné investory a mají ekonomické, sociální a společenské dopady s blahodárným vlivem na celou zemi. Zájmy vlastníka pozemků musí tedy jít k čertu, protože brání celospolečenskému pokroku. Toto pseudoekonomické ptydepe jsme slýchali celé desítky let. Bylo záminkou k brutální svévoli komunistických vlád a ospravedlňovalo tyranskou mašinerii, která zatočila s lidmi vždy podle úradku komunistického panstva ve jménu společenského zájmu a strategických rozhodnutí, která měla vést k pokroku a blahobytu. Našim dnešním socialistům ani čtyřicetileté tragické zkušenosti nestačí - rádi by se do "strategických" akcí pustili znova. Zatím nám ještě necpou do hlav horskou kukuřici a pásovou výrobu superpaneláků, ale dočkáme se i toho. Je to lákavé, sedět na ministerstvu a mít opratě všeho pokroku v rukou. Na to člověk ani nemusí být komunista, už socialistický odvar stačí. "Veřejný zájem" je pro vlády jen oponkou, za niž halí své loupeživé sklony. Avšak veřejným zájmem je ve skutečnosti pravý opak - ochrana svobodného nakládání s vlastnickými právy a bezpečí majetku. Moderní stát není proto, aby lidem podle všelijakých strategických nápadů státních úředníků majetek bral, nýbrž naopak - aby lidi před takovými spády chránil. Už to slovo - strategie. Zavání jakousi osudovostí a nevyhnutelností, s níž se stratégův pokrok dere vpřed - ale nejde o nic jiného než o svévolné nápady státu, někdy šťastné, jindy ne. Socialisté se tváří jako ochránci drobného lidu. Měli by tedy stát za zájmy drobných vlastníků proti nelítostnému nadmamutovi. Opak je však pravdou, drobné lidi socialista vždy rád smete ve prospěch "významného partnera". Toho má vždy raději než nějakého drobného vlastníčka půdy - svou velikostí mu mamut připomíná socialistický cíl: superstát plný všelijakých strategií. I vyvlastňování půdy pro velké firmy pracuje tím směrem. Přináší překvapivé poučení: socialismus jde k duhu velkým vlastníkům, nikoliv drobnému lidu.

Žalozpěv o bídě cti a práva
10.1.2003    Mladá fronta DNES    str. 06    Názory
    KAREL STEIGERWALD        
Soudkyně Lobotková rehabilitovala StB. Připustila u soudu jako důkaz záznam ze spisu Státní bezpečnosti s výpovědí spolupracovníka Radara, který po českém zvyku udával kolegu tak, aby mu pomohl, to jest, vypisoval v udání, jak kolega miluje režim a ruštinu, což ovšem kolegovi naopak přitížilo dnes. Pomáhat formou udání - toť krásný český zvyk. Kdo jsme byli udavači, používali jsme jej hojně - utěšoval svědomí. Kdo jsme byli udávaní, ve spisech jsme takových udání našli řadu. Osobní zkušenost: nejvíc mě takto udával nejbližší kamarád. Odmítnout udávat si netroufl, tak udával pozitivní (pro StB) zprávy. Soudkyně se nestydí toto české hoře z líhně StB brát jako důkaz. Nejen to - připustila před soudem debaty o materiálech StB, které pojednávaly o tom, kdo je tajným otcem koho, kdo otcem kterého syna není, kdo je čí tajná milenka atp. Jen nečekaný vkus médií způsobil, že se tyto lákavé estébácké drby (zatím) nerozpatlávají dál. Soudkyni to nepřišlo nechutné: co říkají archivy StB, má svou dnešní soudní váhu, myslí asi. StB se tak dočkala vážnosti, kterou kdysi mívala. V jejích spisech je dodnes mnoho materiálů, které by se také mohly, měly a daly u soudů při různých příležitostech proti všelijakým lidem využít. Možností je nekonečně. Možná i na sebe samu by soudkyně v archivech StB něco našla, co by někdo mohl u soudního dvora rozkramařit buďto v její prospěch, nebo proti ní, má-li ovšem na to dost let. Ale to všechno je jen důsledek toho, že spisy StB, tento odporný nezákonný materiál opatřovaný zločinným způsobem, dodnes vlastní a spravuje stát. Patrně proto, že je to dobrá studnice ničemností. Lobotková se z ní napila, možná právě protrhává zábrany. Jakpak se Radarova udání objevila u soudu? Soudkyně sama by měla jít před soud - minimálně nějaký stavovský čestný, ale nepůjde, protože její zacházení s minulostí se neliší od toho, jak s minulostí zachází dnes už každý - členstvím v KSČ počínaje a beztrestností kdejakého komunistického grázla konče. Přetřásat u dnešního soudu estébácké slátaniny je ničemnost podivuhodná: obhájit se dá jedině tvrzením, že StB byla legální policejní organizace, která svůj hnůj sbírala podle tehdy platných zákonů. Soudkyně Lobotková tento názor posílila. Ale nikomu to nevadí a nikdo se nebouří. Důvod? Protože hrdinou dotčeného soudu byl Vladimír Železný. Je neoblíben, má soudní spory, na něj použít spisy StB nepřipadá nikomu špatné - ať prý pravda vyjde najevo! Najevo vychází, co dávno známe: u nás vždy záleží na tom, o koho jde, nikoliv na tom, o co jde. Když je možné zasolit Železnému pomocí spisů StB, sem s nimi. Že je to lidsky hnusné a právně ničemné, nevadí. Ochranu osobnosti ano, uznáváme ji, ale musí to být slušná osobnost. Neslušná osobnost nemá žádnou ochranu. Tak zní české právo. Neslušnost určuje se jak? Pro svět StB je to výhodné: jde vpřed do starých časů, které, ne že se zas vracejí, nýbrž dosud neodešly. Vsadím boty, že i tento článek budou mnozí číst jako vychvalování Železného, nikoliv jako zoufalý žalozpěv o bídě cti, spravedlnosti a práva v Česku. Tyto naše poměry vystihl už přední český právník Jaroslav Hašek. O rodině zavražděného obchodníka v Budějovicích píše: To je bratr toho propíchnutého, to bude taky pěknej lump!

Třicet let vězení
9.1.2003    Mladá fronta DNES    str. 06    Názory
    KAREL STEIGERWALD        
Glosa

Seznámili jsme se s případem muže, který opustil po 32 letech české vězení. V roce 1971 dostal za opuštění republiky a propagaci fašismu sedm let. Ve věznici spáchal vraždu - dalších dvacet pět k tomu. Muž si odseděl všechno. Jak to, že mu neodškrtli těch prvních sedm let - za komunistické "opuštění republiky"? To je otázka, která musí každého napadnout. Nu, kdo by se staral o vraha. Vězňův příběh je jedním ze statisíců - jak komunistická bota dělala z lidí zločince. Stal by se vrahem, nebýt těch prvních sedmi let? Co to asi bylo za komunistů "propagace fašismu"? A jaké bylo lidské pozadí té vraždy ve věznici? O věznicích dostáváme my, kteří jsme ještě neseděli, jen ty nejhorší zprávy i dnes, natož tehdy. Cvičme se ve spravedlnosti. Z vězení vychází muž se zlomeným životem, s nemilosrdnými 32 lety vězení, vedle něj dovnitř vcházejí dnešní zločinci se stokrát hrubšími zločiny a třikrát menší sazbou. Právní poměry v naší zemi netvoří příliš pohostinný terén. Spíš naopak - pozor na nás. Právně je u nás dodnes nejisto.

Bureš prezidentem? Ano!
8.1.2003    Mladá fronta DNES    str. 06    Názory
    KAREL STEIGERWALD        
Burešova ostuda je zřejmě nekonečná. Její podstatou však není, že se našel zaslepený ctižádostivec, který uslyšel hlas, že právě on má být prezidentem. Takových pošetilců rodí země mnoho. Podstatou je, že jej vážně kandiduje největší vládní strana. Proč sociální demokraté vysílají do světa právě tuto návnadu a který tygr ji má sežrat, přenechme lidem, kteří rádi kombinují. Proč pan Bureš bere svou truchlivou roli vážně a proč bere vážně část veřejnosti pana Bureše, je jistě záhada. Je-li však na Burešovi něco ostudného, není to jeho kichotská postava, nýbrž jeho voličské zázemí - sociální demokracie. Veřejnost zaznamenala Burešovy podivnosti. Že jej stvořili naši socialisté, je jaksi přehlíženo. Nanejvýš se objevují kombinace, co tím Burešem Špidla sleduje. Rozmotat toto klubko je obtížné, ale možná to není třeba. Je to jednoduché: Bureš se většině sociálních demokratů či přinejmenším jejich předákům líbí a na jeho pobyt na Hradě se ČSSD těší. Na Hradě by to dělali stejně jako on. Mají pravdu. Bureš se na prezidenta opravdu hodí. Svými podivnými výroky, celkovou nevýznamností a svými morálními krédy do čela českého národa patří. Neexistuje jediný důvod, proč by měl Bureš být prezidentem - ale už toto samo o sobě ke zvolení může stačit. Jsou i další důvody. Dělal kariéru v KSČ. To je lidu blízké! Ničím nevynikl, nic nového ani starého zemi a spoluobčanům nepřinesl a nikdo se nemůže pohádat o jeho názory, protože je nikdo nezná. I každý indiferentní operní pěvec by byl kontroverznější kandidát - jeho zpěv by se posuzoval různě. Bureš nezpívá. A to je přednost. Američané bývají hrdi na to, že v čele jejich země může stát zcela neschopný či nevýrazný člověk. Stává se to. Americe to neuškodí. Prezident Bureš bude zajímavý test. Kde už jsme s budováním státu? Pravděpodobně tento politický nesmysl nikdo nezvolí. Ale co když v horlivosti pletichářů náhle vyletí pár pacek nahoru omylem? Můj bože, kde se to popletlo, budou si pozdě říkat volitelé-intrikáni. Avšak socialisté si řeknou: Ne náhoda, to my jsme si zvolili, koho jsme navrhli.

Generálův problém
21.12.2002    Mladá fronta DNES    str. 06    Názory
    KAREL STEIGERWALD        
Jiří Šedivý má místo v pochybné firmě 

Bývalý náčelník generálního štábu má civilní zaměstnání: stane se předsedou představenstva české pobočky izraelské firmy Housing & Construction, která chce stavět severomoravskou dálnici. Odchod generálů do vedení velkých firem není nic neobvyklého. Mají zkušenosti, řídili desetitisíce vojáků, a především mají styky. Hrají ve správních radách roli vážených celebrit podobně jako třeba šlechtici, vědci nebo bývalí politici. Firma Housing & Construction je však problematická. Stejně problematický je projekt severomoravské dálnice. Celou záležitost vyšetřuje policie kvůli podezření z korupce. Vláda zvažuje, zda má smlouvu o stavbě dálnice vypovědět. Dálnice je nápadně předražená. Na ministerstvu záhadně mizí klíčové dokumenty. V Rusku má izraelská firma problémy s praním špinavých peněz. Problém má tedy i generál Šedivý. Říká, že měl mnoho nabídek z civilního sektoru, ale vybral si firmu s dálnicí. Nevybral si dobře. Třebaže z armády odešel, přec jen ji stále reprezentuje - náčelník generálního štábu je patrně nejvýznamnější důstojník. Očekávat bychom od něho měli vyšší citlivost na důstojnost armády a důstojnost důstojníků. Byť bývalých. Spojení s firmou se špatnou pověstí není dobré. Neblahý lesk té pověsti dopadá zpátky do armády. Rakousko-uherští důstojníci měli zakázáno nosit civilní tašku, protože i to by armádu znevážilo. Dnes už se to tak nebere. Důstojníci klidně chodí po ulicích s nákupy v plastové tašce, a když odejdou do civilu, pověst firmy, která jim nabídne zaměstnání, je nijak nezneklidňuje. Je to škoda. Armáda na tom není nijak dobře. Málokdo o ní má dobré mínění. Třináct let krok za krokem vybředává z totalitních bažin. Je zřejmé, že to vybředávání jí jde pomalu a těžce. Její vrcholní představitelé nejsou úzkoprsí. Měli by být. Měli by více dávat najevo, že jim sláva a čest armády leží na srdci víc než třeba pěkný plat v civilu.

Součková a netopýři
19.12.2002    Mladá fronta DNES    str. 10    Názory
    KAREL STEIGERWALD        
Glosa

Ministryně Součková myslí, že má srdce na správném socialistickém místě. Vyrazila teď před Vánocemi s dárky za osamělými psy. Osamělých lidí si před Vánocemi všimne kdekdo. K ubožákům se každý rád přišmrncne, aby bylo vidět, jak citlivé má srdce. Před přístřešky osamělých je tlačenice, kde by se ministryně mohla ztratit. Šla na to chytře - jako jediná navštívila osamělé psy. Každého podrbala za osamělýma ušima. Psi na ni nezapomenou. Součkovou to nadchlo. Kdo vás chce, moji psi? K večeru ji viděli rozněžnělou u kádí s kapry. Netuší, že šlápla vedle. Už Gottwald v r. 1929 upozorňoval, že buržoazie staví psům mramorové boudy. Že jim dávají degenerované kapitalistické paničky přednost před dětmi horníků. Kdo psům podstrojuje, prozrazuje své sociální cítění. Včera se takto prozradila Součková. Má toto vánoční pořadí: psi, kapři, pak teprve lidi. A přitom - i netopýři strádají. Proč ne netopýři, paní ministryně? Milá zvířátka, chcete Součkovou?

Rypáci se nezastaví
18.12.2002    Mladá fronta DNES    str. 06    Názory
    KAREL STEIGERWALD        
Máme před očima případ učebnicově přehledný. Novináři tajně vysáli teleobjektivem z Klausova mobilu jeho osobní zprávy (SMS) a zveřejnili je. Ne vždy je porušování elementární lidské svobody, svobody soukromí, či lidského práva na intimitu tak nesporné. Jde o porušování listovního tajemství. Dá se očekávat, že soud pachatele za tento trestný čin potrestá - pokud se ovšem nenalezne zas nějaká zajímavá obezlička či zašmodrchání jasné věci, jak je tím naše soudnictví proslulé. Před Klausem to potkalo i jiné - například Zemana, Havla, Buzkovou. Naše domácí křupanství se málokdy před něčím zastaví. Přičemž to křupanství nevězí jen v čenichajícím rypáku, nýbrž ve zdůvodnění toho rypáku: veřejnost má právo na informace a novináři mají poslání říkat pravdu. To je největší perverze, jakou naše zatím málo rozvinuté a tolik potřebné svobodné prostředí vyprodukovalo. Jak s právy a svobodami souvisí ňadra, útroby nebo intimní korespondence politiků? Když estébáci zveřejnili tajné odposlechy spisovatele Procházky či Vaculíkovy soukromé fotografie, došli jsme hned ke shodě: je to hnusné. Tuto shodu umožňoval nejen ten odporný čin, ale že jej prováděli estébáci. Dnes je to všechno složitější, protože odpornost estébáků nás už nesjednocuje. A lecjaká praktika StB dochází dnes v novém kabátě nejen shovívavosti, nýbrž i uznání - často i u byvších estébáckých obětí. Víc než zákon platí v Čechách mínění, že když je někdo nedobrý člověk, nemusí se zákony brát tak přísně, protože je důležité, když se ten nedobrý člověk odhalí a zveřejní, byť se přitom třeba z horlivosti a pro dobrou věc udělá nějaký ten přešlap. Krom zákonů máme též duchy zákonů. Zákony jsou u nás spíše jen pro dobré lidi. Ale každý je někým považován za nedobrého. Vždy se najde dost lidí, kteří si myslí, že s nedobrým člověkem se nemáme párat. Když se někomu čmuchá v soukromí, vždy se najde horlivec, který poukazuje na morální či charakterové nedostatky oběti, která si všechno vlastně sama zavinila. Klaus neměl ty SMS psát. Havel neměl chodit s Dášou, Zeman nemusel mít syna, Buzková ňadra. Vaculík se neměl fotit. Ať se dnes nediví. Odhalili jsme je! Idea, že lidé mají právo na nedotknutelnost soukromí, se necení a lidé, kteří nám do soukromí lezou, nepovažují se za odporné. Kdo nic zlého nedělá, proč se chce skrývat? Co tají? Poctivec nemá co tajit - taková je naše žitá morálka. Že člověk má právo na dvě tváře, veřejnou a soukromou, považují naši mravní teroristé za odporné. To, co jsme za časů estébáků shodně měli za odporné, vrůstá nám dnes pod kůži v absurdní podobě: jako výkon svobody. SMS rypákům projdou. A rypáci se nezastaví. Zanedlouho se uvelebí v našich hlavách. Jak to myslíš, cos to udělal, buď jiný - budou nám šlehat přímo do závitů.

Je jasněji
17.12.2002    Mladá fronta DNES    str. 08    Názory
    KAREL STEIGERWALD        
EU - superstát, nebo prostor svobody?

Od pátku je s EU vše dojednáno. Třináctý kongres ODS k tomu přinesl tři nové věty. Místo "jsme pro vstup do EU, ale.." se nyní bude v ODS říkat "jsme pro vstup do EU a...". Oním "a" se myslí, že výhrady k EU nemají už podobu věty podmiňovací, nýbrž souřadné - uděláme obojí. Druhou větou je Topolánkova poznámka, že referendum o vstupu do EU vyhrají především voliči ODS. Rozumí tomu tak, že voliči ODS půjdou za svými lídry do unie čiperněji nežli třeba voliči socialistů. Třetí větou je Topolánkem formulovaný cíl: Vyhrajeme (rozuměj ODS) také volby do zastupitelských orgánů EU. Smysl je jasný: kdo chce vyhrát volby do EU, chce tam vstoupit. Pokud toto bude nová linie, půjde o důležitou změnu politiky ODS. Přesněji řečeno, o její větší čitelnost. Dosavadnímu "do EU ano, ale" nebylo zcela rozumět. Myslela tím ODS, že do EU vstoupíme, až Brusel přijme její výhrady a kritiku? Tomu by věřil snad jen podivín. Mnozí měli razantnější hodnocení: ODS do EU nechce, případně dokonce: ODS je "národovecká vlastistrana". Být euroskeptikem je rozhodně rozumné. Pochybovat o všem je koneckonců v duchu evropské tradice. Je však velký rozdíl pochybovat venku a uvnitř, za plotem či jako domácí, ve jménu svobody či za národ. EU můžeme zatížit množstvím pochyb a výtek - je to dílo lidí, v posledních letech hlavně socialistů. Z této perspektivy pocházela i hlavní kritika ODS. Zněla trochu divně - ze strany, která ten socialismus nedokázala vykořenit ani ve vlastním příbytku, a ze země, na niž všechny ty výtky platí trojnásob. I když přitakáme euroskeptikům, pro nás přijetí špatných poměrů v EU bude už samo o sobě velkým zlepšením. EU není jen společenství subvencí, dotací a srážek, nýbrž také dílo lidí, kteří věří, bez ohledu na současné neduhy EU, že svoboda je největší hodnotou. EU také nehlásí žádný konec dějin Evropy. Bude se jevit jednou víc jako poručnický superstát, jindy zas jako prostor svobodné soutěže svobodných lidí. Rozhodovat o tom budou ti uvnitř. Už čtyři dny víme, že to záhy budeme i my.

Mezikongres
16.12.2002    Mladá fronta DNES    str. 08    Názory
    KAREL STEIGERWALD        
Na skutečného lídra se stále čeká

Zatímco pro Klause znělo motto 13. kongresu ODS: Vstříc novému osudu, použil Topolánek sousloví méně vzletné a méně osudové: Nový začátek. Takový je asi rozdíl mezi "duchovní dimenzí" odcházejícího otce zakladatele a "politickou obyčejností" prvního provozního předsedy. Volbou Topolánka jsou mnozí zklamáni. Očekávali osobnost klausovského formátu, dostali severomoravského praktika. Zvolen byl velmi těsně. Nečas i Zahradil v prvním kole dostali o pár hlasů méně. Souhra náhod, pár hlasů navíc, či méně, mohla přinést zcela jinou volbu. Předsedou se mohl stát každý z těch tří. Umíme si představit i další postavy - pokud by kandidovaly, vytěžily by asi podobný výsledek. V každém případě by to byly volby stejně nečitelné jako tato. Na odpověď, co bude dál s ODS, si musíme ještě počkat. Kongres nemá názor na to, kdo je po Klausovi skutečným lídrem. Kuloáry usoudily, že Topolánka postrčila do popředí právě jen gesta, jimiž naznačoval, že on je co nejdál od Klause. Část delegátů chtěla otci zakladateli vzdát čest, ale také se od něj chtěla co nejvíc odpoutat. Topolánek může být vůdcem na jedno použití. Nehodlá měnit ideologii strany, nýbrž provoz. Ideově je ODS asi nejzřetelnější strana na politické scéně. Jejím problémem je praxe. Neúspěch nového předsedu se slabou pozicí, jak ji vyjadřuje volební skóre, brzy povalí. Topolánek nabízí krev, pot a slzy. Věří, že jeho ODS zesílí. Kterým směrem se její trajektorie otočí, ale není zatím jasné. Je dnes jedinou pravicovou stranou a jedinou pravicovou mocí. Oči všech, kteří nechtějí, aby v této zemi patřilo vše jen socialistům a komunistům, se k ní upřou. Není to jen výhoda. Je to především výzva. Odpovědí na ni nemohou být jen provozní úspěchy, nýbrž také nová strategická rozhodnutí. O nich tento mezikongres neřekl nic.

Politika návnad
14.12.2002    Mladá fronta DNES    str. 08    Názory
    KAREL STEIGERWALD        
Glosy 

Existence kandidáta Bureše se dá vysvětlit lehce: je to návnada. Před časem se na tajném místě sešly nejlepší tajné mozky ČSSD a provedly rozbor situace. Vládě se nepříliš vedlo, obliba klackovitého Zemana visela nízko, na obzoru volby a volný Hrad. Mozky vše zvážily. Vyhlásily politiku návnad. První návnadou byl Zemanův odchod do lesa. Voličům se to zalíbilo, hle, jde sám. Druhou návnadou byl dědic, mladý Špidla, génius slušnosti. To se také zalíbilo. Nová tvář, nová strana. Kdo by rád socialisty volil, ale nemohl kvůli Zemanovi, dostal východisko: jsme jiní! I ten antizemanovec Ruml může dnes lépe dýchat vládní vzduch. Nastalo všeobecné radostné blekotání o nově provzdušněné, zmodernizované straně, ačkoliv Špidla vede ČSSD do neolitu. Další návnadou je ten Bureš. Něco tak šíleného nemůže přece do Hradu zvolit nikdo. Ale situaci to strašlivě zhoršuje, což je příznivé. Až bude nejhůř, kdy už se neví, kudy kam, dostaví se Ing. Zeman z lesů a všechno zachrání. Zamíří tedy na Hrad on, když to jinak nejde. Ne už návnada, nýbrž konečný cíl. Po Burešovi bude to spásná úleva. Znovu se sejdou tajné mozky a shrnou: politika návnad se vyplácí. Zeman prezidentem, Špidla zas pod ním jako dříve. Mozky pak stanoví další etapu politiky návnad. Například: Dají Grebeníčka naoko vyloučit z KSČM. Veřejnost zajásá: Konec stalinismu v Čechách. A pofrčí to dál. U nás všechno řídí tajné sešlosti.

ODS nám prospěla
13.12.2002    Mladá fronta DNES    str. 11    Názory
    KAREL STEIGERWALD        
Klausova strana: motor, či brzda reforem?

Bylo by nám bez ODS lépe, či hůř? Všechno na světě by mohlo být lepší, než to je, a mohlo by to také být horší. Bertold Brecht řekl o svém milovaném komunismu: Je to kůň, který kulhá, to vidím. Ale jiného koně nemám. Komu bylo čerta starého po komunismu, řekl si, že Brecht je chudák s blbou kobylou. Kdo komunismus miloval, řekl: Hle, Brecht je jezdec! V politice si nevyzkoušíte, jestli by bylo lepší volit jiného koně. Máme jen jednu minulost. Znovu ji nikdo neprožije. O to víc snů můžete spřádat, jak by bylo, kdyby bylo. Toto snění také zaplňuje většinu politického času. Mají se koně střílet? Naše politika je: mají. Ale českých koňů je málo. ODS je dnes ztělesněním ďábla. Provedla české zemi mnoho. Zanesla do ní kapitalismus. Po dvouletém váhání roztlačila zemi k pohybu a dodala všem odvahu ke změnám. Pokusila se zavést do země a do češtiny nové pojmy. Často podezřelé. Třeba: Občanská svoboda. Každý za své. Já pán, ty pán. Jejím cílem nebyly sny, nýbrž obyčejnost. Ráda říkala: Standardní obyčejnost. Česká země naopak ráda sní. O svých zvláštnostech, o nových cestách a nečekaných objevech, které prýští do světa z jejích útrob. ODS nabízela velkou modernizaci právě proti českému snu. Kus té modernizace do země vtiskla. Kus. Víc ne. Cizorodá tělesa se vytěsňují. Šest let neřeší česká země nic jiného než existenci ODS. Než existenci Václava Klause. ODS přivlekla do politiky stejný druh lidí jako ostatní: chabé, dobré, podvodné, schopné, bloudy, darebáky. Spáchala stejně špatné činy jako ostatní. Všichni ostatní si je vzájemně odpustili - ve jménu boje proti ODS. Té neodpustil nikdo nic. Největší rány uštědřila si sama. Neobhájila svá devadesátá léta. Mlčky snesla výklad "spálená a rozkradená země". Dostala se nakonec do samoty, proti všem. A nejvášnivější nepřátele rodila z vlastního lůna. Kdo bude zemi dál modernizovat? ČSSD, která obdivuje její malost a nabízí starodávné socialistické postupy? KDU-ČSL přeskakující od zapšklého pravicového konzervativismu venkova ke křesťanskému socialismu pražských salonů s jediným cílem: být u vlády za každou cenu? Nebo US s přidruženými podstraničkami, ustavičně řešící záhadnou otázku, zda vůbec ještě existuje, takže jí na jiné problémy nezbývá sil? Na ODS čeká jediné: vrátit se na cestu modernizace. Všude jinde je v Čechách už plno. Kdo chce modernizaci, nemá jiného koně. ODS mu už jednou prospěla. Ostatním ne.

***

VÁCLAV KLAUS 
KRESBA: VÁCLAV TEICHMANN

Tetka s kapsářem
12.12.2002    Mladá fronta DNES    str. 07    Názory
    KAREL STEIGERWALD        
Glosa

Peníze z EU vyvolávají velké pobouření. Zase jsme byli světem ošizeni - jako obvykle. Ale kdo si ty částky přepočítá na osobu, zjistí, že jde o peníze malé. Stejně zanedbatelné jsou vzhledem k hrubému domácímu produktu. Má dostat ročně každý občan ČR z EU o pár stovek víc, či méně? Jakou to hraje roli? Žádnou. Nikdo z toho nezbohatne, nikdo nezchudne. Že se za to nadává vládě, je správné, vládám se má nadávat, aby nezpychly. Ale EU není tetka, která rozdává z kapsáře. Pomocí darů se také nikdo nikdy nestal bohatým. Smyslem EU není brát a rozdávat, třebaže to tak někdy vypadá. Smyslem je vytvářet v Evropě stále svobodnější a bezpečnější prostředí, v němž se každý o své bohatství může v klidu a bez obav starat sám. O to pečujme, ne o evropské stokoruny.

Naši kandidáti - volební obrázek
12.12.2002    Mladá fronta DNES    str. 06    Názory
    KAREL STEIGERWALD        
Pohled na prezidentské kandidáty je pěkný. Samá osobnost. Každý má něco zajímavého, každý se něčím podivným vyznačuje. Šediví nejsou. Jeden zatím neskáče, čeká, až bude laťka výš, protože skáče dobře. Mrskne nohou a je hned nahoře. Druhý odmítá kandidovat za nezávislé senátory, kteří jej navrhují, protože kandiduje za ČSSD, která jej nenavrhuje. Ale nerad by převlékal kabáty. Třetí naopak kandiduje do každé volné funkce. Jednu má, chce k tomu druhou, třetí je snad na obzoru, protože se uvolnilo místo i v ČT. Kdo zvládne dva úřady, zvládne i tři. Bohužel - skoro nikdo jej nenavrhuje. Přesto říká: Nebudu se věčně stydět. Čtvrtý se nevzdá bez boje, ačkoliv jeho situace je beznadějná. Budou jej volit jen někteří z ČSSD. Ostatním připadá jako blázen. Jak ten jeho boj bude asi probíhat? Až bude prezidentem, rozhodně se pořádně podívá na češtinu. Je tu i pátý. Nehýbe se nijak. Neříká nic. Volit jej budou komunisti. Co by se hýbal. Stejně ví, jak to dopadne. Dělá ze sebe šaška. V USA celá desetiletí kandidoval za komunisty podobný typ. Ale abychom se jednou nedivili. Za pátým stojí šestý. Ačkoli je to muž, hlásá: Já jsem žena, kdo je víc? A sedmý, osmý... Co s nimi všemi bude dál? Třetí spolkne prvního, druhý pátého, čtvrtý a šestý se spojí proti druhému, první zašlápne šestého, pátý s třetím pozře druhého s osmým. Pozor - osmý neexistuje! A náhle hned po ránu první splývá s pátým, od čtvrtého se odvětvuje odnož třetí B, která jde do volby samostatně. Druhý a první jsou k nerozeznání stejní, ale rozdělují se na sedmého A a sedmého B. Oba noví sedmí pak postupují proti sobě, ale ve shodě. Mají společného nepřítele, starého sedmého. Na uvolněné místo prvního se stěhuje původní třetí. Místo třetího obsazuje bývalý pátý, dnes ho najdete pod označením šestý C, protože se odštěpil a pak zase sloučil. První je mezitím už čtvrtý a druhý je tu za pátého, který zastupuje třetího. A ze zadní čáry už vyrážejí další, úplně noví: devátý, jedenáctý a i ten šestnáctý, kulhavec. Kroužkujte prosím preference a papír pak vhoďte do urny. Ale pozor, jednoho jsme vynechali. Hádejte, kterého a proč. Mezitím zkuste nahradit všechna čísla jmény. Jde to, ale nevím, k čemu by vám to bylo.

Přešlap
11.12.2002    Mladá fronta DNES    str. 06    Názory
    KAREL STEIGERWALD        
Glosa

Přešlap je běžný jev. Když jej udělá sportovec, ozve se hvizd, sportovec se vrátí o políčko a skočí znovu. Hvízdněme tedy. Neschválený kandidát ČSSD Motejl upozornil, že majitelé domů, kteří zvyšují nájem, mají neslovanská jména. Náš hvizd budiž politický. Neslovanským jménem se kdysi rozumělo, že jde o "Hebrejčíka" nebo o "Němce". Česká kultura pozdního obrození, málo si to přiznáváme, na hněvu "my kontra oni" byla založena. Dnes se to nazývá "hanobení rasy, národa, skupiny". Po všem, co Evropa s rasami a skupinami v minulém století krvavého zažila, považuje se to za odporné. Když činitel říká, že lidé neslovanského jména zdražují činži, běda. Tento přešlap má své dějiny. Kandidát Motejl podle kandidáta Zemana nadržoval majitelům a neměl sociální cítění. Rychle se však postavil za nájemníky, aby cítění měl. Vypadalo to, že jej Zeman komanduje. Ombudsman, dejme tomu, znejistěl. A přešlap je zde. Dýchlo z něj minulé století. A přitom - Češi. Co Čech, to Bém, Šustr a Šulc. Samí cizinci.

Národní fronta není mrtvá
10.12.2002    Mladá fronta DNES    str. 06    Názory
    KAREL STEIGERWALD        
ČSSD nabízí pro Hrad pana Bureše, protože jim vyplynul z jejich budoárových her. Nás, kteří z Lidového domu nejsme, nemusí politické čáry, kdo koho v ČSSD napálí, zajímat. Ale zajímá nás, s čím jde pan Bureš na Hrad. Říká, že do komunistické strany vstoupil kvůli kariéře. Komunisti jej pak podvedli a kariéru mu neumožnili. Neřekli mu, že už končí. Vlezl do toho listopad 1989 a kariéry se začaly dělat jinak. To je jako kvalifikace pro Hrad dost solidní. Pan Bureš zastupuje ohromné množství občanů, kteří také byli v KSČ kvůli kariéře. Mohl by se stát tak říkajíc prezidentem kariéristů. Mnohoznačné "Pravda vítězí" mohlo by se nahradit jadrným "Vítězí kariéra". Spoustě občanů by takový prapor byl příjemnější. Ale větší část občanů v KSČ přece jen nebyla. Kariéru buďto nedělali, nebo se nějak bez KSČ obešli. Ty pan Bureš nereprezentuje. Pokud se nitky vysmeknou těm, co s loutkami pohybují, může být pan Bureš najednou prezidentem všech. Sjednotitelem. Národní frontu komunisté kdysi sestavili tak, že salámovými postupy nabízeli všem výhody za cenu okrajování ostatních. Přidáme vám, co druhému ubereme. Nekomunistické strany na tu techniku přistupovaly. Líbilo se jim, že konkurence doplácí. Některé ta jatka sice zneklidňovala, ale hlavně že jsou agrárníci pryč. Krok za krokem přistupovaly na komunistické požadavky. Tak komunisti okrájeli všechny ty drobné slepé sobce do tvaru NF. Pak spustili Únor. Před půl rokem nikdo nebral vážně pana Bureše. Dnes se nikdo nediví, že skutečně kandiduje s podporou velké strany, a zítra ráno, než se rozkoukáme, už bude na Hradě jen proto, aby tam nebyl někdo jiný. Je to, jako když Jaroslav Hašek vyháněl v humoresce z pohovky křečka pomocí fretky. V pohovce zůstala fretka, křeček, zůstane tam i Bureš. Národní fronta není zcela mrtvá. I dnes, jako tenkrát, levicová menšina vhodnými manévry a taktickými přešlapy vytváří s pomocí pravicových slepých sobců většinu. To je zajímavé poučení pro Koalici. Když šla do vlády, neříkala "socialistická", nýbrž "proevropská". Teď říká: hledáme osobnost, která sjednocuje lidi. Co myslí? Bureše, Zemana, Pitharta? Myslí: Hlavně ať to není Klaus. Ale jiného pravicového kandidáta nemají. Salámové kroky. Neblahý Beneš se utěšoval: Stalin jde k demokracii. To je jistě nadsázka. Bureš na Hradě nadsázka není. Možná ani nehoda. Rozhlédněme se kolem sebe. Proč vlastně Bureš ne?

Mejstříka nedostanou
7.12.2002    Mladá fronta DNES    str. 08    Názory
    KAREL STEIGERWALD        
Glosy 

Staň se politikem, bůh tě oslepí. Senátor Mejstřík si myslí, že na něj útočí pražská ODS a náš list, potažmo i Nova. Ale nedá se, nedostaneme ho. Cítí se jako lupič Jánošík. Je to tak často. Když se politik dostane do maléru, obviňuje, útočí, vyhrožuje soudy, větří „spiklence“, odhaluje „spiknutí“, které ho chce poškodit! Neví, že se poškodil sám, a dál to rozhrabuje. Případ senátora Mejstříka je přehledný. Z důvodů, které zná jen on, ať už z omylu nebo z mazanosti, nechme to bohům, dopustil se činu, který by měl odsoudit především on sám. Opakujme: chtěl se přiživit na výpomoci, kterou stát nachystal lidem v zoufalé situaci po povodni. Mejstřík v takové situaci nebyl, ať už mu povodeň zničila třebas i počítač, knihy, šaty, skříně. Suchý byt měl, prostředky k životu také. Senátor to ví, ale lže. Nemusí svolávat hromy na noviny nebo na ODS, stačí říci: Já jsem udělal chybu, nazdar. Tato glosa se nepíše lehce. Proč pořád honit Mejstříka, vždyť neznamená nic... Ale jedno přec jen: nestoudnost přichyceného. Mejstřík toho není vynálezcem. Vidíme takový jev vždy, když je na to chvíle.

Z kopce dolů
7.12.2002    Mladá fronta DNES    str. 08    Názory
    KAREL STEIGERWALD        
O nezávislost ČT už se nikdo nestará 

To jsme to dopracovali. Poslanci budou vyšetřovat, zda Rada ČT neporušuje zákon. Z politiků se stávají soudci nad Radou ČT. Veřejnoprávní nezávislosti rady a ČT je to výsměch největší. Víc si politici nemohou přát nežli mít v ruce tak pěkný karabáč. Co je či není veřejnoprávní a podle zákona o ČT, může si každý zdatný demagog vykládat, jak chce. S Radou ČT lze zatočit raz dva. Už teď hlasme příští nález: porušila „zákon“, šup s ní pryč. A šup tam s radou jinou. Je po volbách. S ČT to jde z kopce dolů. Český paradox: čím víc se bojuje za nezávislost ČT, tím hlouběji upadá do závislosti. Napišme upřímně: poslanci zas zvolí radu podle kritéria „co nejméně kompetentní“. Nekompetentní rada, často plná podivínů, je slabá, její skutky samy volají: parlamente, zasáhni. Proč by to měl parlament přeslechnout? O „nezávislost“ ČT se už nikdo nestará. A přitom si politici dovolují vůči ČT, čeho by se před dvěma třemi lety nikdo neopovážil. Na jaké téma byla vlastně slavná televizní bouře? Nezávislost a svoboda ČT? Prosazení menšinového zájmu politiků ve spacáku, odborů, či jiného ďábla? Nebo jen o vyhnání jednoho Hodače? Rozbouřená srdce z pódií před dvěma lety jsou dnes spokojena? Asi ano. Umělci, herci, novináři divně mlčí, ačkoliv sám Zaorálek telefonuje přímo do ucha televizní nezávislosti své pokyny. Hloubavější ničitelé ČT přesto navrhují: ať Radu ČT sestavují občanská sdružení, církve, vědci, nezávislí velikáni. Pokud se to prosadí, dočkáme se rány z milosti. Nic není hádavějšího a nic není méně odpovědné a méně kompetentní než právě občanská sdružení. Jejich nezávislost by mohla roztrhat ČT na kusy ještě rychleji, než to učiní rady závislé na parlamentu. Co je tedy dobře? Asi jen rada jmenovaná králem. Rebelie před dvěma lety se nepovedla. Nebo povedla? Co chtěla uhájit? ČT dnes: tříleté bezvládí, chaos, úpadek a pracovně nenáročné prostředí přátel. Vliv politiků vzrostl. A „nezávislí“ se svou věcí bouří kdesi o dům dál. Vracet ČT potřebnou nezávislost bude muset někdo jiný. Ale jen čert ví kdo.

Švýcarské konto
6.12.2002    Mladá fronta DNES    str. 09    Názory
    KAREL STEIGERWALD        
Glosa

Konečně se vynořilo. Překvapení: není to slavné konto ODS, které se nevynořilo, a přesto sehrálo v české politice uplynulého desetiletí hlavní roli. Druhé překvapení: jde o konto železničních odborů. Mají ve Švýcarsku třicet milionů korun. Předák Dušek vysvětlil, že peníze jsou ve Švýcarsku proto, aby na ně "vláda nedosáhla". V době střetu odborů s vládou Václava Klause byly takové obavy. Odboráři si představují vládu jako tlupu banditů, před nimiž je radno peníze uschovat v cizině. Jenže vlády, na rozdíl od odborů, se musí chovat vždy podle zákona. I loupit tak musí. Jde-li to dle zákona, peníze vezmou. A vezmou-li, řeknou také: dones, odboráři, peníze ze Švýcar. Odborář je, podle zákona, donese. Čerta je mu platné, že je dal do Švýcar. A naopak, nesmí-li vláda peníze vzít, žádná zdejší banka odborářovy peníze vládě nevydá. Banka není kurník, kam si vláda vleze, jak chce. Dušek myslí, že vláda tchoř je. Každý soudí podle svého chvostu. Peníze ať si odbory uloží, kde chtějí. Příznačné je, že ve Švýcarsku je to pro ně nevýhodné. My, kdo jezdíme vlakem, pomyslíme si, proč ve Švýcarsku neuloží Dušek i celou tu svou železniční družinu... Ale nemůže, předevčírem musel být v čele bratrské selské bouře. Jestlipak pošle ze švýcarského konta příspěvek bratrům farmářům na rozbitá ministerská okna atd.? Všem není měřeno stejně. Představme si - odboráři demolují. A demolují anarchisté. Komu dá policie na bendžo? Nebo: jeden má ve Švýcarech konto, druhý ne... Ach jo, svět.

Pantheon
6.12.2002    Mladá fronta DNES    str. 09    Názory
    KAREL STEIGERWALD        
Fejeton

Do budovy s tímto vzletně řeckým názvem (chrám všech bohů) uložili minulý týden Alexandra Dumase. Francouzům trvalo více než sto let, než tuto poctu svému romanopisci přiřkli. Dříve se dočkali třeba Zola, Hugo, Voltaire, Rousseau, Malraux. Někdy se kádruje sto let. Ostatky spisovatele byly přemístěny s francouzským smyslem pro divadlo. Postavy, kostýmy, průvody a pocty. Čech ohrne pysk: tyátr. Francouz elegantně pozvedne hlavu: ano, divadlo nesmrtelných. To vede Čecha k úvaze: jaký by asi byl či jaký asi je český Pantheon. Je to hřbitov Slavín na Vyšehradě? Je to památník na Žižkově? A kdo jsou čeští nesmrtelní? Jak a kde je pohřbíváme? A koho? Kdo je v Čechách nesmrtelný? Odpověď není těžká: každou chvíli někdo, ale dlouho mu to nevydrží. Český lid rád a snadno pozvedne jedince k výšinám. O to však snadněji jej opět skopne dolů. Probírejte si je v mysli: spisovatele, politiky, vědce. Galerie velikánů. Listujte jejich tvářemi: dílo, pak úpadek. Po každé tváři byla hozena špína, po každém díle plivnuto. Snad jen TGM trošku zůstává. Ale nepočítejte s ním, také končí. Jeho konec se už jeví: maskot socialistů - dílo rozhlodáno. Pocvičte si představivost: soudruzi Bureš a Zeman pochodují poklonit se předchůdci. Ten pochod odsunuje TGM do mlh. V Čechách nikdo není nesmrtelný, každý padne v prach - a většinou už za živa. Zapamatujte si radu: Čechy jsou malé, ani ty nebuď velký. Úložiště hrdinů tomu odpovídá. Slavín - hřbitov velikánů na domněle posvátném místě. Oslava rukopisných padělků - a oslava umělců, jejichž byvší lesk podlehl dávno již náladám času. Také oslava drobných, malicherných děl. I oslava mužů podezřelých ze zločinu již zaživa. Za všechny: rudý dědek Nejedlý, hrozivý životopisec TGM, dědek samá zloba. Na Žižkově stojí památník legionářů. Nikdo neví k čemu a proč. Než se zcela dokončil, jak červotoči do cizího nábytku vlezli do něj komunisti. Na přední místo uložili nabalzámovaného vraha, podvrahy kolem něj. Dnes se budovou prohání vítr - ostatky vrahů si kdosi odnesl a lesk legionářů je také už ten tam. Venku na koni - mordýř a extremista Žižka, předchůdce bin Ládina. Možná jediná opravdu velká postava, kterou Češi dali světu. I s tím roztaveným zlatem, které teče do hrdla. Žádný domácí Pantheon nechceme. Není do něj koho dát. Bylo by to stejně jen na chvíli. Česká kotlina: stroj na dělání nul z velikánů. Chceš být velký? Odcestuj. Kdo jsme my? Ti, co tu zbyli. Největší česká věta: Karel Čapek psal naschvál tak, aby měl světový úspěch. Darebák. Pak dávejte někoho do Pantheonu. Nad Čechy vlaje prapor: Pravda vítězí. Je to zhoubná věta. Čí pravda? Moje, tvá, jejich, naše? Čechy: ustavičný a nemilosrdný boj pravd. Každá z právě vítězících pravd ničí ty ostatní. Stát náš Pantheon, dávno by jej rozbořili vítězové. I věta na praporu je lživá, původně zněla: Pravda boží zvítězí. Bohů je... Nikdo nenapíše na prapor: Ať pravdy nevítězí. Nechte je žít vedle sebe, bez krve a násilí. Vždyť pravd je. V českém Pantheonu vynacházel by se hokejista. Je to jediný jev trvalý.

Hrr na Motejla
4.12.2002    Mladá fronta DNES    str. 06    Názory
    KAREL STEIGERWALD        
Českým prezidentem nemůže být nikdo

Přituhuje. Kdo se obával, že přímá volba prezidenta by vystavila kandidaturu o tento ctihodný úřad ryku zdivočelé ulice, nemusí mít strach: o ryk nepřijde ani při volbě parlamentní. Sociální demokracie nabízí čtyři kandidáty, počítejme tři, dva z nich už se přetřásají, třetí se právě dočkal. Jiní kandidáti nebudou na tom lépe. Českým prezidentem nemůže být asi nikdo. Jen nikdo splní naše tužby. Dnes je na řadě dr. Motejl. Je figurou ve vnitřním sporu špiček sociální demokracie. Za protihráče má pány Zemana a Bureše. Je tedy do něj páleno, aby prezidentem nebyl on, nýbrž ti dva. Už jsme se dozvěděli: Motejl kdysi hatil rehabilitace politických vězňů, dnes hájí majitele domů proti nájemníkům a má nízkou sociální citlivost. Nepřál si existenci jakési firmy, která by odstranila nezaměstnanost na Mostecku, protože si jako ombudsman přeje nezaměstnané. Poslední úder: Před lety zavinil smrt chodce. To vše má ukázat, že dr. Motejl není ctihodný kandidát. Dr. Motejl je ctihodný. Osvědčil statečnost za komunistů v procesech proti disidentům, osvědčil jemnost a citlivost k lidem. Je obětí politických bojů, které u nás věru nejsou vybíravé. Jedni socialisté jej kandidují, druzí jej chtějí zaříznout. K tomu se hodí všechno. A přitom - zavinit za volantem smrt chodce nemusí být zločin. Může to být neštěstí. Potkat může každého. Neštěstí samo o sobě čest nikomu nesníží. Obvinění o snížené sociální citlivosti jsou typické zemanovské bonmoty. Představa dr. Motejla, jak naschvál zvyšuje nezaměstnanost, jakbysmet. Kdo hledá slušného prezidenta, má v dr. Motejlovi představitele stokrát slušnějšího, než je ing. Zeman. Kdo hledá populárního kladeče věnců, má ho v dr. Motejlovi také. Je to důstojný muž. Má jinou slabost, než míní pomlouvači: nepředstavuje žádnou politiku. Ale to nevadí. Po tom je poptávka. Vadí osobnost sama. Tu zhanobme. Tak hrr na Motejla.. Kdo ví, není-li to ten motejl ze známé písně...

Prezident chalupářů
3.12.2002    Mladá fronta DNES    str. 08    Názory
    KAREL STEIGERWALD        
Stromy neobjímá, jak kdysi slíbil, nýbrž velvyslance a tisk. Čas sprosťáka je tentam, přišel čas rozšafného chalupáře. Kouří dýmku, má bačkory, je zamyšleně skromný. Prezidentem by byl, pouze kdybychom jinak nedali. Tah Miloše Zemana na nejvyšší český trůn je drtivý a promyšlený. Zeman svým Čechům rozumí a ví, kdy a na koho se má obracet - a hlavně jak. Pochopil už před lety, že politika v mediální době se dělá především před kamerou a že kamera chce herce jako řemen. A to Zeman je. Do Strakovy akademie vcházel s vynikajícím skečem Spálená země, zavřu sto tisíc tunelářů. Soustředil pod sebou vše, co bylo v této zemi nespokojené. Lidé mají rádi, když někdo zatočí s darebáky. Na Hrad míří v bačkorách a jako lidový filozof s fajfkou. Všem zahraje Krále dobra, jak to chceme. Dobře ví, že na slibech a na tom, co vláda skutečně přináší lidem reálného, čerta záleží. Že rozhodující je, jak své vládnutí prodá. Prodal je dobře - s efektním koncem skromného člověka. Odejdu dobrovolně, jsem vyčerpán, hurá na stromy, slíbil. Kýč starého vyčerpaného vlka zabral, lidé mají rádi, když se někdo odřekne světského mámení. Zemanovi to vyneslo hned dva efekty: osobní i partajní. Jak čestný je muž, který sám odejde, a jak skvělá je strana takových mužů! Připomeňme špidlovské mámení z povolebních časů: přichází pan Slušnost. Místo toho přišel Špidla. Dnes nabízí herec Zeman novou tvář v nové komedii. Kdo se s ní ztotožní, vidí Zemanovu nezbytnost. Kdo jiný může být v Čechách prezidentem než starší opuštěný muž, který si na chalupě-tvrzi ohřívá v rendlíku lečo? A sotva pojí, hned zas ke knihám, jediné lásce. Vždyť i on je filozof, jenže víc náš než ten zašmodrchaný Havel. A nic jiného na trůně nechceme než lidového filozofa. Zeman postupuje se zkušeností bavičů, kteří říkají: Kdykoliv umělec poleví v náročnosti a sníží laťku, divák to vděčně ocení. V našem případě senátoři a poslanci, tento instantní, ve vodě rozpustný lid. Komu pánbů, tomu všichni svatí. Čert ví, jakou politikou se stalo, že Zemanovým volebním předskokanem bude pan Nikdo. V jeho bezvýznamném lesku se musí chalupářský jezevec jevit jako kníže s polární září na čele. Zeman slibuje, že bude prezidentem všech. Ale jen v největší nouzi. Na největší nouzi si jeho volitelé rádi počkají. Dnes Zeman říká: Upatlanou těsnou většinu neberu. To je, panečku, rovný muž! Ale v posledním kole vezme i vítězství o hlas. Řekne: Taková je realita, jiné řešení není. Nejlepší Zemanovo číslo je vyprávění o tom, jak pochybuje sám o sobě. To se v Čechách líbí nejvíc. Běda tomu, kdo řekne: Já tu funkci chci a budu ji dělat tak a tak, pro to či pro ono. To je člověk, který se sápe k moci. Český mocipán musí být moula jako my a musí říkat: Nehodím se, braši. Pak te prv se hodí. Už dnes je Zeman jakýmsi lesním prezidentem. Jezdí za ním na Vysočinu vyslanci, Američané, novináři. V jeho světničce je rušno. Jezevce to ruší. Jsem zaskočen, mžourá do slunce. Vždyť už se zavrtal do listí. Před světským mámením dává přednost houpacímu křeslu filozofa. Nechtěli byste takového prezidenta, milí zlatí? Chtěli. A on to ví. Zeman má jediný problém: skvělé herectví a mistrovské tahy k cíli jsou už cílem. Víc Zemana jako každého populistu na vládnutí nevzrušuje. Víc nenabízí. Ví, že pro kameru je stokrát důležitější, jak paňáca hraje, že vládne, než jak vládne. Tomuto paradoxu nové doby, kdy politici s námi bydlí v obýváku i v ložnici, se nevyhne žádný politik. Nad Zemanem by dnes vyhrál každý, kdo by k Zemanovým kozelcům přidal i nějaký smysl. Demokracie však má jednu bídu: ani vládnutí bez zábavných kozelců nezabere.

***

Vážení čtenáři, byl by Miloš Zeman dobrým prezidentem? Nebo Václav Klaus, či někdo úplně jiný? Těšíme se na vaše názory.

Mejstříkova aféra
2.12.2002    Mladá fronta DNES    str. 06    Názory
    KAREL STEIGERWALD        
Stojí těch čtyřicet tisíc za to?

Senátor Mejstřík si může na vlastní kůži vyzkoušet, proti čemu vždy tak tvrdě bojoval: v politice se ještě neohřál, a už má aféru. Podle jeho tvrzení mu povodeň zničila v bytě věci za šest set tisíc. Proto žádal od státu finanční pomoc. Podle tisku žádal neprávem čtyřicet tisíc, protože byt mu nepatřil a bydlel jinde. Mejstřík říká: Zmatky, nikdo nic nevěděl. Zmatky však nebyly příliš velké - že jsou na jeden byt dvě žádosti o finanční pomoc, úřad odhalil rychle. Stejně rychle pak Mejstříkova rodina od žádosti ustoupila. Kdo má Mejstříka rád, řekne, že to je popleta. Kdo jej rád nemá, řekne, že se pokusil o podvod. A zeptá se, jak by dopadl neznámý popleta bez věhlasu. A také se zeptá, kam až by to popletářství šlo - co kdyby mu úřad čtyřicet tisíc vyplatil? Mejstřík by si je ponechal? Asi. I dnes říká: Byly to naše věci, tu cenu měly, tak o nic nečestného nejde. Stát ovšem není pojišťovna, která každému proplatí škodu. Stát nabídl lidem v tragické situaci - se zničenými byty, bez prostředků a střechy nad hlavou - jakousi první záchrannou pomoc. To je zcela jiný akt než proplácet počítač, fax a knížky v cizím bytě. To by měl Mejstřík, dnes už senátor, umět rozpoznat. Kdo chce být vlivnou ústavní částicí státu, měl by takto vyvinutým citem disponovat. Mejstřík škodu v povodni utrpěl - ale je ve vlastním suchém bytě tragickou obětí bez prostředků? Jeho aféra nespočívá v tom, jestli žádal stát o pomoc správně, nebo zmatečně, nýbrž v tom, že o ni vůbec žádal. Lidově se tomu říká - dojit stát, když to jde. Politik Mejstříkova založení by měl nabízet vyšší letovou hladinu mravnosti. Alespoň takovou, jakou vyžaduje po jiných. Jako předák občanských akcí sliboval dokonce mravnost lepší, než jakou umějí partajní politici. Má na krku aférku - může si osobně vyzkoušet, jak obtížně politik lidi přesvědčí o své čistotě. Dalo by se říci, že kdyby stál dnes proti Mejstříkovi Mejstřík, je už možná po Mejstříkovi. Ale Mejstřík řekne - zmatky, zmatky, a jede se dál. S těmi občanskými politiky z dvoupokojových bytů je potíž - i čtyřicet tisíc jim stojí za umrněnou aféru.

Bestie běží ulicí
30.11.2002    Mladá fronta DNES    str. 06    Názory
    KAREL STEIGERWALD        
Glosy 

Malou obcí křižuje smečka psů a médiím se to líbí: krvelačné bestie děsí občany, snědly slepice a berana. Brzy sní nějakého občana. Pro média je to pěkná zpráva. Možná i přehnaná, nabarvená, podaná pěkně přitažlivě. Co je na ní opravdu zajímavé, je jiná skutečnost: nikdo se psy nepohne. Jedná se s policií, veterinární správou i soudem. Majitel už ani nevyzvedává úřední přípisy ve věci psů. Na pozemku, odkud psi prchají, je složité někoho zastihnout. Případ se vleče a komplikuje, jeho řešení se rozbíhá do šíře, jako by šlo o něco nesmírně složitého, co rozum světa nemůže zmoci. Jde však jen o pár psů a nedbalost. Řešení by se mělo stát raz dva. Nic na něm není složité. Psy chytit, na účet majitele zavřít, majitele polapit, stisknout jej. Ale možná si svobodu představujeme jako nekonečno, v němž lítají předpisy, výnosy a doporučená psaní, v němž se zasedá a jedná, v němž se všelijaké paragrafy navzájem potírají. Za děsivého vytí psů napíše se pak závěr: nedokonalá legislativa. Ale i do toho závěru se bestie zahryznou a pohltí jej. Uplynou roky jednání a my zas napíšeme: ulicí běží divocí psi...

Dost ubohé pořady za těch pět miliard
29.11.2002    Mladá fronta DNES    str. 09    Názory
    KAREL STEIGERWALD        
Krize ČT: porucha není na vašem přijímači 

Jako už každý rok přichází s Mikulášem televizní krize. Probíhá vždy stejně: o osudech televizní kultury a miliardových částek rozhodují podivíni, kteří trpí fixní ideou televize "nezávislé" a "svobodné". Je to, jako by se jiný podnik s pětimiliardovým rozpočtem řídil podle podobně vágních kritérií. Problém ČT je právě oněch pět miliard. Lidé je dávají podle jasného zákona, podle kterého však není jasné, kdo a jak je bude utrácet. Striktní přítel paragrafů by dokonce řekl, že platit za televizi už nemusím. Žádné veřejné služby podle zákona už dávno neposkytuje, protože poskytuje totéž, často doslova, co televize soukromé. Otravuje reklamou, nabízí většinou dosti olezlý populár a v neposlední řadě obtěžuje diváky, které považuje za rukojmí, ustavičnými válkami, jejichž smysl uniká už všem. Soudný ctitel veřejnoprávní televize si musí zoufale říkat - prodejte ten krám. Neslouží ničemu jinému než bandám ctižádostivých exhibicionistů, kteří si na televizním tématu vytahují své duchovní triko, a bandám mazaných kořistníků, kteří si dělí pět miliard. Poplatníky pak obě party krmí břečkou, kterou lze (dokonce lépe) namíchat v každé privátní stanici. Příkladem za všechny jsou soutěže typu Táhni k čertu, hlupáku. ČT musí být vděčna za existenci Novy, pěkně za ní skrývá vlastní ubohost. Říká si televize veřejné služby a myslí, že se tím nějak odlišuje od tolik kritizované Novy. Neodlišuje. Za nejasným heslem "veřejnoprávní" skrývá nejen pokleslost, pseudolidovost a jiné nešvary, ale především to hlavní - pět miliard bez kontroly, k dispozici, volně, libovolně - pro toho, kdo je právě urve. Ale vítěze toho balíčku do roka urvou poražení, kteří také natahují ruce. Proto tu každý rok musíme mít krizi ČT. Nezávislost? S nesebevědomou a zmatenou ČT si dnes může pinkat kdekdo. Rada ČT odvolá či neodvolá ředitele podle toho, kdo přijde či nepřijde. Sama pak dopadne v parlamentu stejně. Zapišme si toto: radu chce odvolat vládní většina. Ráda by měla radu svoji, novou. A nového svého ředitele. Zaorálek, předseda parlamentu, to říká nepokrytě. Ale na náměstí už nikdo nechodí. Bojovníky za nezávislost televize buďto už omrzela, nebo je jim tlak vládní koalice milý. Minulá vzpoura zmnožila radu v orgán poměrně velký s pěkným platem. Předminulá rada byla malá a měla maličký plat. Mohla kdykoliv říci "nazdar, zítra nepřijdu". Ztratit neměla co. Dnešní rada odvolala ředitele, aniž sama podala demisi. Selhala v tom hlavním, co má za úkol - vybrat ředitele. Své vlastní rozhodnutí snesla rok, ale sebe v úřadě snese dál. To je divné. Asi ředitele odvolali, aby se zalíbili vládní většině. Rozhodně se v úřadě udrží ještě několik týdnů či měsíců. Než vyberou ředitele, nikdo je neodvolá. Když ho vyberou šikovně, vládě se zalíbí a třeba je neodvolá. Slušný radní by se naopak už dnes poděkoval sám. Koho zvolí? Každý, kdo projeví ochotu zajímat se o místo ředitele ČT, bude se tím automaticky legitimovat k tomu, že to místo dostat nemá. Chtít to může po tom všem už jen blázen nebo blb. Co příštího ředitele čeká? Zaměstnanci s ním budou cvičit, ať udělá co udělá. Pány v ČT jsou dnes oni. Bude s ním cvičit i Rada ČT, protože si myslí, že ČT řídí (třebaže už z povahy věci plyne, že jí nerozumí) a musí to dát, než ji odvolají, důrazně najevo. Proč by tam ten sbor diletujících ochotníků jinak byl? Ředitele bude pronásledovat i parlament. V každém případě vyjde najevo, že je prodlouženou rukou nějakých politiků. Budou si to myslet všichni politici. Je to obvinění, které vždy použijí, protože jim dodá pocit, že jsou neochvějní. Půjdou po něm i novináři. Mají úkol nachytat jej. A to se jim také každou chvíli povede. Nejméně přátel si získá mezi diváky. Ti také nemají televizi rádi - většinou vysílá pořady, které divák nemá rád, protože je má rád jiný divák. Ředitel ČT bude v čele neřiditelné společnosti s nesmyslnou strukturou. V zádech bude mít kudlu. Tou kudlou budou kroutit všichni včetně autora tohoto článku. Za to vše dostane plat, který by v jiné pětimiliardové společnosti stačil pro pozici subalterního podmanažera. Většina těchto devastujících sporů se děje pod rouškou nezávislosti! To je heslo, kterému lecjaký poctivý člověk uvěří. Nezávislost chce každý. Málokdo si uvědomí, že ve svobodném mediálním prostředí je každý osamělý závislý účastník směšný. Zesměšní nejen sebe, ale i své pány. Problém ČT vězí v tom, jak nakládat s pěti miliardami a kdo je na Kavčích horách pánem. Závislost je toho posledním podproblémem, který by skoro automaticky rozbil hubu každého ředitele. Ředitel, kterému ty hory nabídnou, měl by toto vědět a měl by mít dost moci, aby tím pánem mohl být on. Každý jiný postup vede k příštím Vánocům.

Zevní orgány
29.11.2002    Mladá fronta DNES    str. 08    Názory
    KAREL STEIGERWALD        
Glosy 

Nejde o orgány policejní, nýbrž pohlavní. Pokud o ně přijdete cizím zaviněním, například chybou lékařů, dostanete 144 tisíc korun odškodného. Ovšem jen v případě, není-li vám víc než čtyřicet pět let. Je-li vám víc, nedostanete nic. Tak to praví vyhláška ministerstva zdravotnictví, které vede dr. Součková. Je to neslýchané porušení práv starších lidí, nehorázná diskriminace skupiny obyvatelstva a také pozoruhodně neodborné podceňování lidí starších 45 let. Ministryně si asi myslí, že starší lidé pohlavní orgány nevyužívají a jejich ztráta je nemusí bolet. Je v tom také jakási bigotní pedanterie, že pro lidi, kteří se již (ve většině případů) nerozmnožují, jsou pohlavní orgány zbytečné, a proto i bezcenné. My lidé však víme, že svou cenu mají. Se stoupajícím věkem dokonce stoupá. Člověk si svých pohlavních orgánů nepřestává vážit jen proto, že stárne. Naopak, váží si jich dvojnásob - jsem starý (stará), a zevní orgány ještě fungují. Jsou zlaté! Jediný, kdo to neví, je ministerstvo zdraví. Informujte je! Nebo začne říkat - kdo nemyslí, ztráta mozku, nula korun. Ale my i své hlavy si ceníme skoro jako zevního orgánu, byť je třeba také už zbytečná.

Bushova děcka
27.11.2002    Mladá fronta DNES    str. 06    Názory
    KAREL STEIGERWALD        
Fejeton 

Obě jsou konečně plnoletá. Bylo načase. Proslula poutavými skandálky, které se točily kolem triků mladistvých, jak se dostat k alkoholu. Prezidentova nezletilá děcka přes půjčený řidičský průkaz. Pro Čecha je zajímavé, že si obě devatenáctileté holky odpracovaly několik hodin veřejně prospěšných prací, zaplatily sto dolarů pokuty a navštívily šest sezení o nebezpečí alkoholu. To je pro Čecha neobvyklé: potrestat papalášovy děti, potrestat za pití děti, brát vážně protialkoholní školení. A vůbec - jít před soud za něco, co se nesmí, ale co všichni děláme? Bah! Američané jsou roztomilí. Berou svět i školení vážně. Zkusme si takovou zprávu načrtnout pro naše domácí poměry. Ukázalo by se, že policie chybila, protože papalášova děcka nebyla opilá, nýbrž veselá. Nepila alkohol, nýbrž nápoj bez lihu, takzvanou hořkou bombu, který po alkoholu jen chutná. K soudu by děcka nechodila. Nechodili by ani svědci. Úřad pro ochranu informací by namítal, že informace, kolik toho kdo vychlastá, je chráněná. U dětí dvojnásob. Pokud by někdo děcka dostal na školení o škodlivosti alkoholu, vyvinula by se z toho ohromná legrace. Děcka by se dostavovala naschvál podroušená. Jejich bláznivými kousky by se bavil celý kurz včetně školitelky, které by děcka říkala: "Zajeď do penálu, ty stará vydro." Vydra by odpovídala: "No tak, děvčátka..." Případ by prosákl do vyšší politiky. Papalášova strana by v tom viděla útok odpůrců. Za děcka by se postavil její předseda, známý násoska. Papalášovi odpůrci by zdůrazňovali, že chlastají nejen děcka, ale celá jeho partaj. Jejich tvrzení by oslabovala vůně borovičky. Věc by odpykal, pochopitelně jen v mravní rovině, sám papaláš. Nevolte jej, děti mu chlastají! Prý kvůli tatínkově politice. Marné by byly papalášovy námitky: "Má děcka jsou abstinenti. Chlast jim podstrčili naši nepřátelé! Podám trestní oznámení!" Toto by v USA nedokázali. Demokracie tam není moc rozvinutá.

Omluva Zaorálkovi: Lokaj buržoů jsi i ty
26.11.2002    Mladá fronta DNES    str. 08    Názory
    KAREL STEIGERWALD        
Mezi komunisty a sociálními demokraty se zablýsklo na zajímavé časy. Grebeníček nazval Špidlu patolízalem, a aby mu pokazil i radost ze summitu NATO, nazval Bushe magorem. Zaorálek chce, aby se předseda komunistů omluvil, a předseda vlády se od komunistů distancuje s razancí dříve neobvyklou. Komunisté prý už nejsou pro ČSSD spojenci. Grebeníček uráží Špidlu, ačkoliv je to jeho nejbližší, ne-li spojenec, tedy partner. Nikoho jiného v politice nemá. To je nepochopitelné, ale jen pokud si neuvědomíme, že Grebeníček možná politické spojence mít nechce. Z hlediska komunismu jsou spojenci zrádci, a komu tloukli do hlavy dějiny komunismu, vzpomene si, že všechny smiřovačky byly vždy jen zločinem na idejích. Řádná komunistická strana stojí proti všem, sama, dramaticky a agresivně. Na komunismu je důležitý boj, nikoliv dohoda. Že Grebeníček nazve Špidlu patolízalem, je v řádu rudého světa. Mohl by volit i vzletnější "leninské" nadávky: smrdutý úchylkář či sociálfašistický lokaj zahnívajícího světa. Co asi Zaorálek od Grebeníčkovy omluvy očekává? Může se lehce dozvědět, že mrzkým sluhou kapitálu je i on. Případně, v nějaké upřímnější chvilce, že socialisté všech druhů, kteří revoluční úkoly vyměnili za teplou kancelář, v níž snují své špinavé zrady, mohou posloužit jen na chvilku a jen v roli "užitečných idiotů". Pro takové mudrlanty, kteří s komunisty navazovali spojenectví, měli komunisti nejprve jen pohrdání, později i provaz. Spíše než o omluvu měli by se sociální demokraté starat o své "reálné vztahy" s KSČM. V cestě vzhůru do funkcí už jim pomohli dost a zcela určitě nad rámec volebních výsledků. Jako bratři už trochu vypadají. Je to hranatý čtverec. Z hlediska světonáhledu i mnoha praktických politických témat jsou komunisti pro ČSSD skutečně nejbližší spojenci. Ale z hlediska lidského jsou pro ČSSD komunisti pochopitelně nepřijatelní - každý socialista stále ještě musí cítit v zádech padesát let starou kudlu a současně i zcela soudobé chvění: bližší spolupráce s KSČM nás zatáhne tam, kam Haider zatáhl Rakousko. Ale možná, že je to kulatý čtverec, který nikdo vnímat nemusí: Grebeníček vládnout nechce, protože by přišel o politickou sílu. Tu mu dává jednoduchá politika: nadávat všemi směry. Je to bezpečnější než podíl na moci. Být psancem je pro Grebeníčka výhodnější než mít techtle s ČSSD. Nadávat všemi směry je program. Osmnáct procent občanů ho miluje.

Většina a menšina
26.11.2002    Mladá fronta DNES    str. 08    Názory
    KAREL STEIGERWALD        
Glosa 

Jsou to zajímavé počty. Tři z pěti kandidátů ČSSD na prezidenta republiky byli kdysi ve svém životě členy komunistické strany. Tři pětiny občanů však v KSČ nebyly. Jak si tedy ten nepoměr vysvětlit? Znamená, že zkrátka většina schopných, aktivních a energických lidí někdy dříve ve svém životě vstoupila do KSČ, a proto dnes, vlastně oprávněně, je v popředí tolik bývalých členů KSČ. V demokracii je přirozené, že se na veřejnost natlačí často ti schopnější. Mezi našimi pěti kandidáty také nepopiratelně schopní lidé jsou - alespoň do té míry, že to v jejich vlastních očích kandidaturu zdůvodňuje. Z existence KSČ máme však pocit opačný - jako by vstřebávala hlavně ty méně schopné. I její vládní výsledky tomu odpovídaly. Slušný člověk komunistou být nemusel. Jeden kandidát řekl, že se za své členství nehodlá už bičovat - jako by musel. Bývalí komunisté - kandidáti na Hrad představují ty občany, kteří jsou také bývalými komunisty. Ale většina občanů je bývalými nekomunisty. Tuto většinu na sociálnědemokratické listině reprezentuje menšina. Z toho lze nějaký závěr udělat.

Husáku, za třináct let tu bude NATO
23.11.2002    Mladá fronta DNES    str. 08    Názory
    KAREL STEIGERWALD        
Summit 

NATO v Praze je báječnou příležitostí k oblíbeným českým výjevům. Na straně jedné blouznění o historické mimořádnosti Čechů, kteří tak kabrňácky objali pana Nato, na straně druhé podobné blouznění o patolízalech a porobencích, které si mocipán Naťák přišlápl botou. Svět prý na nás už zas hledí s úžasem, ale také se prý otřásá odporem nad námi. Prý Praha, hlavní město Srbů, rejdiště pomerančů. To milujeme: opájet se velikostí, trýznivě se hanobit. Některé osoby to svedou i jedním dechem. Jiné osoby postoj střídají: jednou pyšný mistr světa, zítra vzteklý ušlápnutec. Pražský summit NATO je velesvětovou křižovatkou - a my jsme u toho. Kus velesvětovosti padá na nás. Tancujme. Ale summit je také vyvřelinou běsů, které jen my kabrňáci vidíme uvnitř NATO dřímat. Zkusme hodit kamenem. Rozumějte - šutrem po nich! Je úžasné, jak extrémní postoje jsme schopni mít, ačkoliv i to počasí u nás je mírné, nevýstřední, hory nízké, vichr chabý, horko malé, zima pitomá. Rozhodně nejsme svědky nějakého předělu - předěly neexistují. Včera nepadla poslední tečka za druhou světovou válkou ani první písmeno nějaké nové příští události. V Praze se sjelo na Prahu neobvyklé množství hodnostářů a zas odjeli. To je vše. Význam jejich srazu je v tom, že pozvali do NATO další členy z východní Evropy, což jsme věděli předem, a že se neshodli na příštím (zatím hypotetickém) postupu proti Iráku, což jsme věděli také. Praha se určitě na dva dny nestala hlavním městem světa, nenavštívila nás žádná svátost. České země se nijak nezměnily a my také ne. Také jsme nepadli do nějakého područí, nikdo se nestal patolízalem, nikdo géniem. V Praze slavnostně zasedalo NATO, řeklo dvě věci, snědlo jídlo a jelo. V pondělí začíná obyčejný den jako předtím, stejně blbý a stejně chytrý. Jediné, co nás starší v této všednosti dnů může ještě vzrušit, je představa, že toto jsme měli vědět před třinácti lety. Husáku, za třináct let tu bude zasedat NATO, ty zvíře! Jenže jsme to tehdy, když to mělo opojnou sílu, nevěděli. A dnes zas už není ten Husák, zvíře. A mládeži není nic ani do Husáka, ani do nás. Máme zajímavé národní téma: nesamozřejmost Čechů. Jsme? Nejsme? Vědí to oni, že jsme? Nepozorují nás? Pozorují nás? Vidí nás vůbec? Co říkají? Proč se mračí? Čemu se smějí? Vědí, že jsme vynalezli knedlíky, hokej a pivo? Proto nás každé normální dění povznáší buď k nabubřelým snům, nebo k bolestínským pádům. Být je těžké. Ještě těžší je být viděn. NATO zlepšuje viditelnost lidí. Na Příkopech proti kordonu stál mladík a dul policistům do tváří trumpetou. Kol něho dvanáct fotografů. Byl ve všech novinách. Hvězdná chvíle mladíka. Díky, mé NATO. NATO zasedá, jako každou chvíli, jednou tu, jindy tam. Berme to, jako když prší. S milou, roztržitou samozřejmostí. Nezvětší nás to, ani nezmenší. Jako déšť.

Terina z dosud tlukoucích srdcí slavíků
22.11.2002    Mladá fronta DNES    str. 12    Názory
    KAREL STEIGERWALD        
Lidem vrtá hlavou, proč je kolem sletu NATO tak obrovské divadlo. Jsou zvědaví, kolik vět spolu státníci šedesáti zemí za těch pár hodin prohodí. Když odečteme pozdravy a představování, mnoho to nebude. Všechno se dalo vyřídit efektivněji - telefonem a faxem. Státníci si však dali práci a uspořádali divadlo podobné kulatému stolu krále Artuše, u něhož také sedávalo několik tisíc nejlepších lidí světa. Slet králů a rytířů nikoho neudiví. Slet státních úředníků je podivný. Úředníci byli do svých úřadů zvoleni, mají sedět v kancelářích a vyřizovat spisy podle zákona až do té doby, než jim vyprší mandát. Pak si na jejich místa sednou jiní úředníci. O obřadech, hostinách, hradech a zámcích, o průvodech, o lokajích, o sledu úředníků zákony nic neříkají. Proč to tedy úředníci dělají? Jsou králové? Králové se rodili bohům, dnešní úředníky rodí volby. To je mrzutá okolnost demokracie. Ale úředníci jsou naštěstí svého druhu děti králů. Narodili se sice v obyčejných místnostech, kde modrá krev neplatí, ale jakmile je spoluobčané zvolí do úřadů, hned jim to začne vrtat hlavou - a pročpak bychom nebyli jako králové! Oč jsme horší? A už pomýšlejí na hostiny, průvody a jiná královská povyražení. Všechno chtějí jako za feudálů. Jen obleky si kupodivu ponechávají, asi že ve středověkém šatě připadali by si komičtí. Slétají se ve velkých městech. Podobně jako králové projíždějí ulicemi. Lid je okukuje. Usedají k hostinám, hodují a obveselují je umělci. My je pozorujeme v televizi. Jsou zábavní. Pronášejí projevy, v nichž tvrdí, že jsou rádi. Nedivíme se jim. Mají terinu z kachních jater. Mladou podzimní zeleninu s liškami. Srnčí svíčkovou z pěti set padesáti dvou srn. Lid jim také marinuje lesní plody. Milovníci pohádek tyto líbezné krmě ocení. Jen si říkají: perlička s hořčicovou omáčkou a císařskými lusky patří do urozených úst mladého kralevice zrozeného z boží pěny, a ne do úst nějakého úřednického rafana, který byl zvolen většinou pěti hlasů, případně svůj úřad získal na základě dohody mezi konzervativci a sociálně-lidovou stranou, která za to obdržela obročí ve fondu národních dluhů. Úředníci milují hrady a zámky. Mají komorníky a lokaje. Víří kol nich početné družiny milců, lichometníků a licoměrníků. Dělají, že jsou králi. Jejich vrcholným snem je terina z dosud tlukoucích srdcí slavíků. Jednoho dne se jí dočkají. Od králů se liší jediným: jezdí se stlačeným žaludkem v limuzínách, v náručí aktovku se spisy, mrzutě koukají neprůhledným oknem ven na lidi. Králové jezdili na koni, pěkně hrdě, zpříma, urozeně. To vše vysvětluje: demokracie je dílo úředníků se skrčenými žaludky.

Skočí Grebeníček a přisaje se?
22.11.2002    Mladá fronta DNES    str. 13    Názory
    KAREL STEIGERWALD        
Jde ve stopách svých sprostých předchůdců. Kopecký: Zatneme buržoázii žílu u samýho pytlíku. Gottwald: Učíme se v Moskvě, jak vám zakroutit krkem. Grebeníček: Bush je magor, Špidla patolízal. Grebeníček je však pokropený kropič - do patolízalství by se plést neměl. Jakou míru devótnosti k Rusům komunisté čtyřicet let předváděli, pamatujeme si všichni. Ať žije Sovětský svaz. Nechutné olizování ruské komunistické hierarchie. Přejímáme sovětské zkušenosti. Kukuřice v Krkonoších. Nikdo nebyl posledních tisíc let devótnější k cizincům než právě čeští komunisté. Ba co víc - kdo nebyl devótní, toho trestali: popravou, vězením nebo alespoň ztrátou zaměstnání. Pan Grebeníček je sprostý člověk. Komunisté - to je taková strana. Pomocí zlých slov, hrubosti, hulvátství, a je-li ta možnost, i krutosti, chtějí vybudovat ráj. Rádi se ohánějí lidskými právy, svobodou člověka - se zdrcující sprostotou. Se stejnou sprostotou přehlížejí, kolik krutosti a utrpení rozseli kolem sebe, když ještě mohli. Dnes jsou to reprezentanti kyselých lidí. Když vás chtějí ukolébat, tváří se líbezně jak prodavači vysavačů, jsme demokraté. Jindy hřmí revolučním hněvem: Bush magor, devótní Špidla. O komunisty bychom se neměli starat - nic z nich už nebude. Smysl komunismu není v nějakém projektu budoucnosti, v zestátňování, v diktatuře proletariátu, v zářném zítřku, nýbrž v obyčejném dnešku: nabubřele dráždit nehoráznostmi. To vynáší. Demokracie má ráda své buřiče. Krmí je, pěstuje. Oni bouří a dobře se jim žije. Devótní rozhodně dnes už nejsou. Nemají ke komu. Ale až půjde kolem zas nějaký Brežněv, co udělá soudruh Grebeníček? Skočí a přisaje se? Či ho někdo zadrží?

NATO jedná, profesoři dumají, jak ho zrušit
20.11.2002    Mladá fronta DNES    str. 06    MIMOŘÁDNÁ PŘÍLOHA - SUMMIT NATO 2002
    KAREL STEIGERWALD        
Praha - Amerika je nemocná. Hrozí jí zaslepení mocí a blahobytem, ale zaslouží si pomoc v zápasu s běsy, které nosí v sobě. My máme čestnou úlohu pomoci USA z této šlamastiky svým protestem - a to nejen na ulicích, ale i uvnitř v Kongresovém centru. Toto je pěkný a ucelený názor našich profesorů. Už před lety jsme takto napravovali svět - pomáhali Brežněvovi se socialismem a Varšavskou smlouvou. Viděli jsme, že socialismus je nemocný, a radili jsme Brežněvovi, jak ho zlepšit. Nepochopil nás. Ale máme to v krvi stavět mosty, nabízet zprostředkování a zlepšování. Naši profesoři už mnohokrát nabízeli světu tyto služby. Úspěšní však příliš nebyli. Profesoři však jdou ještě dál: nejen radit, ale také spojovat. Konvergence kapitalismu a socialismu byla oblíbenou písničkou profesorů. Tam je něco dobré, tu je něco dobré, spojme to. Tam je zlé NATO, zde zas Varšavská smlouva, zrušme to. Pěkné strašidlo si profesoři vytvořili z trhu. Říkají mu trh bez přívlastků a chtějí jej nahradit spojením trhu a regulací, protože si z obou světů chtějí odnést to dobré. Profesoři žili ve světě dvojího zla: západního a východního. Dva imperialismy jim škrtily duši: rudý a americký. Nebylo to myšlenkově náročné: Rusové mají tanky, USA taky. Zrušme je. Anebo: tam omezuje svobody policie, zde dolar. Zrušme je. Zrušme NATO. Zbraněmi chce roztřískat, co musíme řešit hlavami, srdci a mozky. To je nejčastější zápalná idea profesorů. Chodí s ní do ulic zapalovat cizí auta. Otázka: Už jsme někdy viděli profesora, který zapálil své auto? A už jsme někdy viděli profesora, který v Moskvě kdysi či v Bagdádu dnes zápalně říká: zrušte armádu a na řešení problémů nasaďte mozky a srdce? Neviděli. V Bagdádu a v Moskvě by jej zašlápli i s mozkem a srdcem. Profesoři očkují do našich hlav zajímavou myšlenku: dřív byla Varšavská smlouva, dnes je NATO. Všechno je to jeden čert. Z bláta pod okap. Co my z toho máme? Profesorům se takto chápaný svět líbí. Mohou v něm nabízet své zboží nazvané "pojďme jinudy". Po tom lidstvo vždy touží a dělá to - nové cesty, směry, nový svět. Potíž s profesory je, že žádný nový svět nenabízejí a neodkrývají. Jen do nových řečiček balí starou levičáckou kramárnu. Nic nekonverguje a nic nesplývá. Civilizace založená na víře v lidské svobody je na planetě v menšině. Nejenže svobodných států je málo, ale ani obyvatel planety po svobodě toužících není víc. Lidé touží obsadit, dobýt, dovézt své víry a iluze někam na tanku, na raketě. Také chtějí vyhladit odlišnost, zejména svobodu, protože ta už sama o sobě je cizím prvkem všech věr. Je to prosté: Varšavská smlouva tu nebyla proto, aby bránila svobodu lidí, nýbrž moc komunistů. NATO tu je proto, aby bránilo svobodné státy. Když NATO nebude, o svobodu přijdou. Profesoři rádi řeknou: NATO chrání moc kapitálu. Nebo: Odzbrojte svobodu, nesmí mít zbraň, musí myslet! Paradox profesorů, toho triumfálního výpěstku svobodného světa, je v tom, že NATO chrání i jejich svobodu být proti NATO a zapalovat proti svobodě, co hoří.

***

DIKOBRAZ SE BAVIL. Takto se snažili zesměšnit NATO kreslíři Dikobrazu na přelomu 70. a 80. let.
Z FONDŮ NÁRODNÍ KNIHOVNY

Ransdorf kvete v NATO
18.11.2002    Mladá fronta DNES    str. 09    Názory
    KAREL STEIGERWALD        
Glosa

Poslanec Ransdorf (KSČM) poněkud ochabl ve svém boji proti NATO. Přesněji řečeno, NATO v zásadě, případně částečně neboli v podstatě vítá. Není divu. NATO je určitou nebo dejme tomu částečnou zárukou kapitalismu v České republice. Zejména komunista Ransdorf to tak musí chápat. Je také trochu i zárukou, že by se komunismus do republiky vracel pomaleji, s obtížemi a tak podobně. A to právě Ransdorf potřebuje. Jen kapitalismus mu zaručuje, že může zůstat komunistickým intelektuálem s rysy výstředníka a nestandardního myslitele. Návrat komunismu by jej naopak přivedl velmi rychle do kriminálu nebo na šibenici jako všechny jeho excentrické intelektuální předchůdce, kteří bez obtíží přežili kapitalistickou první republiku, ale které příchod milovaného komunismu velmi rychle zahubil. Nepřijít komunismus, mohli jej ještě dvacet třicet let spokojeně propagovat a šířit. Jenže přišel a bylo po nich. Tato poznámka se dá rozšířit od Ransdorfa na celek: celému komunismu se daleko lépe daří v kapitalismu než v komunismu. Kvete, bují, nic mu nehrozí.

Šafránková v. Zeman
16.11.2002    Mladá fronta DNES    str. 08    Názory
    KAREL STEIGERWALD        
V případě pomlouvání Šafránkové padl trest: pomlouvači dostali za vyučenou. Za vyučenou však dostaly i české soudy. Pomlouvači měli své drby z druhé ruky: z kadeřnictví. Miloš Zeman na tom byl nedávno stejně. Také měl pomluvy z druhé ruky. A soud řekl: Je nevinný právě proto, že má pomluvy z druhé ruky. Občané, rovni si před zákonem nejsme. Neznámé osoby, které pomlouvaly herečku, trest dostaly, zatímco slavný předseda Zeman, protože pomlouval jen nějakého novináře, je bez trestu. Vypadá to, jako by nezáleželo na činu, nýbrž na pachatelích. Předseda může, žurnalista ne. Nebo případně - na herečku si nedáme sáhnout, neznámého novináře vezmi čert. Toto jsou možná stokrát závažnější okolnosti obou případů, než jsou případy samotné. Šafránková je přední dáma českého herectví. Zemanovy urážky nemají valnou cenu. Oboje každý ví. Co by nás mělo polekat, je zjištění, že český soud měří podle kabátu. Máme dva rozsudky: když máš pomluvu z druhé ruky a jsi předseda - bez trestu, když předseda vlády nejsi - trest. Podivný je také trest vězení. I soudu se to asi zdálo přehnané. Vynesl trest podmínečný. Tomu se pomlouvači mohou ušklíbnout. Příště pomluví v zemanovském kontextu a budou nevinní. Nebo - při pomlouvání někoho, koho máme třeba rádi ještě víc než Šafránkovou - dostanou vězení. Cynik se nutně ptá: co je to pomluva? Za pomluvu je těžké trestat, ale je to také velmi snadné. Soud, který jednou za pomluvu nepotrestá hodnostáře, příště snadno řekne: Tys pomluvil, dejme tomu, právě toho předsedu vlády. To je důvod k zásadnímu názoru: pomluva není trestný čin, nýbrž spor mezi stranami, kdy pomlouvač dává satisfakci - ne státu, nýbrž pomluvenému. Stát by neměl být správcem pomluv, nýbrž garantem našeho bezpečí. Proces Šafránková versus pomluvači je přelomový jen zpola.

Dělat schodky se vyplácí
15.11.2002    Mladá fronta DNES    str. 08    Názory
    KAREL STEIGERWALD        
ODS navrhuje rozumný zákon o rozpočtu: marně a pozdě

ODS předložila zajímavý ústavní zákon o rozpočtu. Je postaven na myšlence: čím větší schodek, tím větší množství poslanců jej musí schválit. Pro schodek, který překračuje kritéria přijetí evropské měny, by bylo zapotřebí ústavní většiny. Proevropská vláda nesouhlasí. Sestavování rozpočtu je nejtragičtější činnost moderních demokracií. Vláda vždy usiluje o schodek co největší. Do značné míry se jí to daří, protože mívá v parlamentu většinu, byť jednoči pětihlasou. Vytváření rozpočtového schodku vychází z úvahy, že rozdávání peněz občanům se brzy na pověsti vlády projeví blahodárně, zatímco smutné konce rozdávání se přihlásí v budoucnu vládě většinou už jiné. Zlepšovat své postavení na úkor někoho jiného je přirozená lidská vlastnost. Je pochopitelné, že jí trpí i vlády. Schodek je pro ně dobrý: sebe vylepší, následníkům (opozici) ztíží život. Kryjí se různými rozklady o hospodářské prospěšnosti schodků a jsou prý nutné z nějakých většinou domnělých důvodů. Mnozí lidé tomu věří, protože rádi naslouchají výkladům o budoucím zlepšení, ačkoli ze své vlastní rodiny dobře vědí, že děláním dluhů ještě nikdo nezbohatl a že slušná rodina udělá dluh jen čas od času v zoufalé situaci, kdežto dluhy vlád jsou jevem setrvalým. Vlády je dělají radostně a ještě se chlubí, že jsou dobří hospodáři. Nadělané dluhy se platí v budoucnu zvyšováním daní. Když se dluhy i s úroky konečně zaplatí, daně se už nesníží, protože mezitím se narodí nové dluhy týchž či dalších vlád. Poplatníci si tak zvykají na stále stoupající daňové zatížení, k němuž jsou z výše uvedených příčin odsouzeni. Ve výběru daní jsou vlády stejně tak vynalézavé jako ve vytváření dluhů. Ještě větší inteligenci projevují ve vynalézání pádných důvodů k této nepěkné činnosti, která například v bankovnictví bývá trestná. Vypůjčit si peníze, předem počítat, že dluh zaplatí někdo jiný, a použít jej jinak, než bylo slíbeno, je často žalováno jako podvod. Vlády dělají totéž, ale neříkají tomu podvod, nýbrž blahodárné hospodářské rozhodnutí. Vládní bystrost nám ráda vštěpuje do hlav, že peníze vyplýtvané na všelijaké akce a programy, jejichž jediným smyslem je vládu "vylepšit", nám krom dluhů přinesou i blahobyt. V lidech se takové balamucení usazuje, většina vládních výdajů se považuje za "rozumné". Návrh ODS by do tohoto plýtvacího mechanismu zatáhl opozici. To je velmi rozumné. Opozice má zájem opačný: vládě dát peněz co nejméně. Větší schodky v rozpočtech by se pak dělaly jen mimořádně, v katastrofických situacích, které by uznala nejen vláda, ale i část opozice. Šetřilo by to kapsu poplatníků a vlády by si musely získávat oblibu jinak než rozhazováním našich peněz. Ale rozumnost je návrhu ODS málo platná. Vládní koalice jej nepřijme. Přišel z úst ODS a také není zájmem vlády dávat si nějaká omezení. Čehož důkazem budiž, že ODS takový návrh podává dnes. Dokud byla u vlády a měla dost hlasů na jeho schválení, nenapadl ji. Ale možná by takový či podobný omezující zákon tato vláda podpořit mohla. Spadla by do něj ODS, až bude jednou zas ve vládě. A to by mohlo příští opozici potěšit.

Obchod s pomluvou
15.11.2002    Mladá fronta DNES    str. 08    Názory
    KAREL STEIGERWALD        
Je pomluva trestný čin, či jen spor dvou stran? Jak má soud chránit občany před pomluvou? Kam až může jít svoboda slova? Takto složité a nepochopitelné otázky řeší naše soudy už po několikáté. Jsou to procesy přitažlivé. Týkají se známých lidí. Pochopitelně - o pomluvy neznámých se nikdo nezajímá. Jsou však také dosti ošemetné. Říci o KSČ kus pravdy znamenalo kdysi trest za pomluvu. Prý! Každý věděl, o co jde. I dnes to každý ví. Hanobení Šafránkové v novinách je srozumitelné - na úkor oblíbené herečky si bulvární tisk vyrábí lehkou cestou senzaci. Se svobodou slova, natož s právem na informace to nemá nic společného. Podobné strázně mají i Havlovi: někdo z obchodních důvodů spojuje jméno prezidentovy manželky se svým pornografickým obchodem. Má nesmyslné krytí: jiná Dáša H. mu dala souhlas. I slepec vidí, že o jinou Dášu H. nejde, nikdo by o ni nestál. Všichni vědí, o kterou Dášu jde. Je otázka, jestli to bude vědět soud, nebo jestli bude naopak vědět, že každý má právo, že občané mají právo, že svoboda má práva, že veřejnost má právo... Řečněte k tomu, jak chcete. Až o vás jednou napíšou, že przníte děti, takto chápaná svoboda se vám v hrdle vzpříčí. Možná pochopíte, že svoboda slova nemá nic společného se slíděním v soukromí, s uveřejňováním pochybných a nepravdivých senzací, s otiskováním ilegálně získaných intimních fotografií, s celým tím světem, který my neprávníci bez obtíží označíme za svět obchodu s pomluvou a skandalizováním známých osob. Za svobodu slova toto může považovat jen blázen a možná ještě nějaký právnický krasoduch, který potřebuje svého ulepeného klienta vysekat z obžaloby. Ale nevěřte mu. Věřte raději, že k lidským právům patří i právo na soukromí. I herec je má, chce-li, i politik. Pozor na pistolníky, kteří vám a o vás nosí pomluvu, kteří vás hanobí a ohánějí se svobodou. Nikdo nemá právo bít jiného člověka. Také nemá právo bít jeho duši. Od státu čekejme, že v tomto směru zjedná občanům co největší bezpečí obojího druhu.

Obchod s pomluvou
14.11.2002    Mladá fronta DNES    str. 06    Názory
    KAREL STEIGERWALD        
Je pomluva trestný čin, či jen spor dvou stran? Jak má soud chránit občany před pomluvou? Kam až může jít svoboda slova? Takto složité a nepochopitelné otázky řeší naše soudy už po několikáté. Jsou to procesy přitažlivé. Týkají se známých lidí. Pochopitelně - o pomluvy neznámých se nikdo nezajímá. Jsou však také dosti ošemetné. Říci o KSČ kus pravdy znamenalo kdysi trest za pomluvu. Prý! Každý věděl, o co jde. I dnes to každý ví. Hanobení Šafránkové v novinách je srozumitelné - na úkor oblíbené herečky si bulvární tisk vyrábí lehkou cestou senzaci. Se svobodou slova, natož s právem na informace to nemá nic společného. Podobné strázně mají i Havlovi: někdo z obchodních důvodů spojuje jméno prezidentovy manželky se svým pornografickým obchodem. Má nesmyslné krytí: jiná Dáša H. mu dala souhlas. I slepec vidí, že o jinou Dášu H. nejde, nikdo by o ni nestál. Všichni vědí, o kterou Dášu jde. Je otázka, jestli to bude vědět soud, nebo jestli bude naopak vědět, že každý má právo, že občané mají právo, že svoboda má práva, že veřejnost má právo... Řečněte k tomu, jak chcete. Až o vás jednou napíšou, že przníte děti, takto chápaná svoboda se vám v hrdle vzpříčí. Možná pochopíte, že svoboda slova nemá nic společného se slíděním v soukromí, s uveřejňováním pochybných a nepravdivých senzací, s otiskováním ilegálně získaných intimních fotografií, s celým tím světem, který my neprávníci bez obtíží označíme za svět obchodu s pomluvou a skandalizováním známých osob. Za svobodu slova toto může považovat jen blázen a možná ještě nějaký právnický krasoduch, který potřebuje svého ulepeného klienta vysekat z obžaloby. Ale nevěřte mu. Věřte raději, že k lidským právům patří i právo na soukromí. I herec je má, chce-li, i politik. Pozor na pistolníky, kteří vám a o vás nosí pomluvu, kteří vás hanobí a ohánějí se svobodou. Nikdo nemá právo bít jiného člověka. Také nemá právo bít jeho duši. Od státu čekejme, že v tomto směru zjedná občanům co největší bezpečí obojího druhu.

Družba s čerty
13.11.2002    Mladá fronta DNES    str. 08    Názory
    KAREL STEIGERWALD        
Lenin vzkazuje: Porazíte se sami

Ostrava bude mít sociálnědemokratického primátora, ačkoli ČSSD volby nevyhrála. Umožní to nová koalice. Skládá se ze dvou levicových stran, socialistů a komunistů, a jedné strany méně známého rozpoložení, KDU-ČSL. KSČM a ČSSD, to je spojení, které si sociální demokracie dlouho odpírala, ačkoli jsou si obě strany programově a světonázorově blízké. Proti spojování s komunisty mají socialisté dokonce slavný "bohumínský zákaz". Ale jak jde čas, padají zábrany. Komunisté mají špatnou pověst a sociální demokraté s nimi mají ty nejhorší možné zkušenosti - až po toho Laušmana, uneseného z Rakouska a umučeného koncem padesátých let. Ovšem styk obou stran má jistou logiku - jedni mají socialismus měkký, druzí tvrdý. Mezi tím je mnoho společného. Skutečná levicová vláda se bez komunistů udělat nedá. Otázkou však je, kolik voličů sociální demokracie si ji přeje. Kdyby komunisté opustili Grebeníčkův stalinský švih a začali si říkat třebas eurolevice, byla by spolupráce s ČSSD schůdnější. Ke změnám se Grebeníček nechystá, a kdo ví, jestli by vůbec nějaké uměl a jestli by je naši komunisté chtěli. Stalinský švih je pro české komunisty stále ještě přitažlivější než nějaké levé bloky. Ostravští socialisté musí zlézat strmý kopec - žádnou elegantnější tvář jim komunisté neukazují, a přece je chtějí pojmout za spojence. Strašlivějším spojencem v té koalici je třetí partner, lidovci. Cynik by poznamenal, že jsou na koalici s komunisty za čtyřicet let Národní fronty zvyklí a že pobyt u moci, byť v tomto případě jen ostravské, ospravedlňuje každou družbu - i s rudými čerty. Není to však pravda. Kdo zná lidovecké zázemí, vybaví si "klasické" lidovce jako občany s velkým konzervativním, křesťanským a antikomunistickým cítěním. Tyto občany vedou jejich ostravští předáci do spojenectví, které jim asi nebude po chuti. Komunisté mají stranu dosti silnou, jejich hlasy se nabízejí a jsou použitelné - otázkou však je, k čemu. Ostravské spojenectví je namířeno proti tamní ODS. Bez komunistů by to spojenectví nemělo většinu, čtyři lidovecké mandáty naopak nepotřebuje, ale přesto socialisté lidovce do koalice s KSČM zavlekli. ODS dělala socialistům ústupky - včetně křesla primátora. Nestačilo, bylo odmítnuto. Koalice s KSČM je lákavější. Jen Bůh ví, co vyslechnou lidovci, až přijdou do nebe. Pošleme do Ostravy vzkaz stratéga Lenina: My nemusíme vítězit. Buržoazie porazí sama sebe. Zlatá slova, v Ostravě platí.

Spolupachatelé
12.11.2002    Mladá fronta DNES    str. 06    Názory
    KAREL STEIGERWALD        
Glosa

Němci mají zajímavé přísloví: Spolu je chytili, spolu je pověsili. Sociální demokrati je znají: s komunisty nebudou vytvářet dvoučlenné koalice. Budou s nimi vytvářet koalice troja vícečlenné. Hledají spolupachatele. Je to výzva pravicovým stranám: Pojďte s námi ke komunistům. Výzva nebude přeslechnuta. Jednoho komunistu právě teď už zas soudí. Před třiceti lety, když k nám vpadli Rusové, nezákonně, pro okupanty výhodně vypnul státní rozhlas a televizi. Třicet let se ví, že to provedl, třináct let je souditelný, sedm let se soudy vlečou a jeho zločin se stále "prošetřuje". Pršet z něj nebude. Stálo by za pokus napsat, že tento muž, jmenuje se Hoffmann, je odporný vlastizrádce. Vlastizrádce by to mohl žalovat. Vyhrál by. Autor takového hanlivého výroku by byl potrestán. Napišme tedy: Hoffmann vypnul, ale nezradil. Z hlediska Hoffmanna: dělal všechno pro to, aby se u nás udržel komunismus. Nepovedlo se. Z hlediska KSČM: dělají vše pro to, aby ho zase zavedli. Jednoho dnes chtějí trestat, s druhými zavádějí trojkoalice. Hoffmanna však nepotrestají, protože ho budou ustavičně došetřovat. Zato koalice s komunisty vznikají jedna za druhou.

Važte si ministry
9.11.2002    Mladá fronta DNES    str. 06    Názory
    KAREL STEIGERWALD        
Glosy 

Ministři předloží veřejnosti soupis veškerého svého majetku. Totéž udělají, až půjdou z vlády. Veřejnost uvidí, kdo si jak pomohl. Je to užitečné demokratické opatření, které však předvídá, že ministři jsou pravděpodobně darebáci. To nevrhá na lidi dobré světlo. Mají o svých předácích velmi nevalné mínění. Myslí, že každý nahoře je hned darebák. Dobré světlo to nevrhá ani na ty předáky. Přiznání majetku si uložili sami, aby se nám zalíbili. Jako by nám tím nechtěně vzkazovali: Pěkně nás pořád kontrolujte, nebo se neudržíme, ruce nám zajedou do státní kapsy a bude zle... Opatření není důsledné. Ministry by měli také vážit. Jednou před nástupem, podruhé při odchodu. Rozdíl vah... čtenář už jistě chápe závažnost takového opatření. Jakpak, že se pan ministr ve funkci tak pěkně vypásl? Pryč s ním! Anebo zas tamten, starý poctivec, ve službě státu zhubl o deset kilo! Toho tam zas dáme. Hubený ministr je také v souladu s programem vlády - zdraví všemu lidu. U tlustého ministra jde o souběh hned dvou negativních momentů - vypásl se a není zdravý! Vláda však chce opak - hubené, poctivé a zdravé ministry. Škromachovi budoucnost nevěštíme.

Vlaky zpožďujou lidi
8.11.2002    Mladá fronta DNES    str. 08    Názory
    KAREL STEIGERWALD        
Čekám to každým dnem. Nějakému cestujícímu konečně rupnou nervy, vezme bombu a strčí ji Českým drahám pod zadek. České dráhy vyletí do vzduchu i se všemi těmi nádražníky a kolejníky a s celým tím jejich harampádím! Atentátník půjde před soud, ale ten jej osvobodí. I malé děti dnes už vědí, že je třeba dráhy vyhodit do povětří. Koledují si už léta. Poslední kapkou asi bude jejich kousek s výbušninami z tohoto týdne. Kolejníci naložili vagon ekrazitem, ačkoliv vědí, že se jejich vagony ustavičně srážejí, narážejí, vychylují, zakřivují, bortí a propadají. Ale jsou to mamlasové, 128 tun enzitu, danubitu a explozitu ve Vršovicích k explozi nakonec nepřivedli. Neumějí nejen exploze, neumějí nic. Sestavují zbytečně jízdní řády, ale ustavičně mají zpoždění. A ani to zpoždění nedodržují. Upozorňují, že doba zpoždění se může měnit, a také ji mění. Jako by číhali, až pojede po kolejích vlak, pak šup druhý proti němu. Vlaky se minou o fous a na vechtrovně se otvírají lahváče. Když se vlaky o fous srazí, dají zprávu do novin: došlo k dotyku vlaků, avšak nic nebylo zanedbáno. Když už konečně nějaký ten vlak vypraví, vychytrale ho hned na nádraží zašantročí. Jednou na 5B, příště na 8A vzadu za výtopnou. Výtopna je ta hnusná barabizna za křovím, která brzy spadne. Z peronu se kolejníci chechtají, jak cestující lítají sem a tam. Ten peron na ně brzy spadne. Kdo neví, co je nádraží, lehce je pozná: je to oprýskaná budova, jakási noclehárna pro otrhané podivíny, z nichž někteří jsou nádražníci, ostatní bezdomovci. Rozdíl mezi bezdomovci a nádražníky je malý. Nádražníci jsou víc do modra. Vlaky záhadně páchnou. Když už vyjedou a nesrazí se, sedíte v nich a je vám hej. A náhle - co to tu páchne? A on vlak! Být nádražníkem je dobré živobytí. Chodíte si v otahaném obleku, s brašnou na lahváče a tlučete tyčí do kolejí a cestujících. Nebo se vyšvihnete na kolejníka a berete pěkné peníze. Do vlaku už nelezete, víte proč. Když vám něco chybí, dáte se do stávky a vylekaná vláda vám to donese až do kolejárny. Do kanceláře vám ovšem lezou stěžovatelé. Hloupě se diví, proč nejede vlak. Šťourové tvrdí, že to nejsou bezdomovci, po čem páchnou vlaky. Komu právě ujel předčasně zpožděný pomalý rychlík, by rád vrazil nádražníkům pár facek - za to všechno. Vy, kolejník, odseknete, že vlaky se zpožďují, protože jedou pomalu a že vy s tím nehnete. Záhadně vzkřiknete: Co do vlaku vleze, to z něj zas vyleze. Pak si jdete zdřímnout. Máte už pět piv, hlava je mdlá. Až se prospíte, dáte tisku ostré memorandum: Vlaky zpožďujou lidi. Cpou se schůdkama dovnitř, vzpříčí se jim kolo, kufr a lyže. Nejvíc zdržujou nemotorný báby. Lezou do vlaku jak na rozhlednu v Klokotech. Pak se divěj, že se vlaky zpožďujou. Kolejníci by rádi dostali lidi z vlaků pryč, aby byl konečně pořádek. Dělají pro to, co mohou. Neteční nádražníci s brašnama jim pomáhají. Nádražníci namítnou, že toto je štvavý článek. Mají pravdu. Je. Budou žádat krutý trest - autor nechť je odsouzen jet vlakem na konec státu. Autor se však směje: než si nádražníci vymůžou tak krutý rozsudek, vyletí do povětří, a bude konečně pokoj od dráhy.

Voliči potrestali přešlapy
6.11.2002    Mladá fronta DNES    str. 08    Názory
    KAREL STEIGERWALD        
Lidovec Kalousek napadl lidovce Svobodu plus celé jejich vedení: je po porážce, jděte. Ale Svoboda nepůjde, dokáže porážku interpretovat jako zlepšení. Odborníci to rozebírají: kasalovské křídlo, svobodovci zleva a tak dále. Přibližně podobně jsou na tom v US. Zůstat ve vládě, nezůstat ve vládě? Být, nebýt? Zabít Marvanovou? Povýšit ji zas? Tlaky, protitlaky. Obě strany sklízejí, co zasely a o čem myslely, že nevzroste. Šly do socialistické vlády, teď to mají. ODS to se socialisty táhla před časem, má totéž už déle. Už delší dobu se u nás dělá politika jako umění přešlapů. Spojují se nespojitelní, podporují se protivy, zatímco politici podobní si podřezávají hrdla. Vytvářejí se spojenectví přirozených nepřátel, zatímco přirození přátelé jsou v krutém boji. Éterem poletují nadávky, zábrany pánů demokratů slábnou, komunismus se raduje, protože z přešlapů nejlépe žije právě on. Za přešlapy se platí, o tom nemůže být pochyb. Lidé nakonec věří svým stranám a chtějí, aby za svou hranici nešlapaly. Spíše se snese socialista, který se chová jako socialista, než konzervativec či liberál, který se také chová jako socialista. ODS založila opoziční smlouvu jako dočasné řešení vládní krize a jako východisko z patové situace. Věřila, že ji její voliči pochopí, podpoří a neopustí. Nepochopili, opustili, opoziční smlouvu vzali jako přešlap. Tolerance socialistické vlády byla asi nejtěžším hříchem ODS, s nímž šla do voleb. Vědět předem o utrpěné ztrátě, asi by hledala před čtyřmi lety z patové situace jiné východisko. Minimálně se mohla včas ptát: Proč právě já mám dávat východiska, za něž se platí? Svoboda na cestě k vládě zahnal ctihodnou a lidově-konzervativní stranu křesťanů do socialistické náruče. Ani se nenamáhal nějak to vysvětlit - myslel, že zapomínané filipiky Josefa Luxe o křesťanském a demokratickém socialismu postačí. Aby shromáždil více spolupachatelů, zatáhl do koalice i US-DEU. Jako přešlap to necítí, jak jinak vládnout než se socialisty? Avšak konzervativní lidovci to jako přešlap cítí a Svobodovi tuto avantýru oplácejí. Volební úpadek, Kalouskův výpad... to Svoboda nečekal. Může to cítit jako nevděk, přivedl lidovce zpět do vlády a toto má v zádech. Unie svobody byla vyhraněnější - autentická pravice si říkala. O to vyhraněnější je její účet za přešlap. Od Rumlova "sarajevského" prohlášení, že chce zabránit Zemanovi ve vládnutí, až k současnému pobytu ve vládě dvojnásob zemanovské absolvovala unie sled přešlapů patrně už smrtících. Voliči chtějí po stranách, aby byly takové, jaké jsou. Každé jejich zběhnutí a úskok, třebas taktický, ztrestají. To je dobré. Horší je, že politické strany bez zběhnutí a úskoku žádnou politiku už nedokážou. Místo koalic blízkých stran se dělají koalice protikladů. Život nabízí levici ČSSD a KSČM a pravici složenou z dnes už pestrého hejna, které to o sobě voličům tvrdí. Ale takto přirozené programové spolky nás nečekají ani po nynějších volbách. Městské koalice to ukážou. Voliči je budou opět trestat. Jen ten, kdo o sílu demokratického systému nestojí, bude tím posílen. Tak vzhůru, čím divočejší koalice, tím lépe.

Politické plenky
4.11.2002    Mladá fronta DNES    str. 08    Názory
    KAREL STEIGERWALD        
I nezávislí budou časem za někoho kopat

Senátní i komunální volby posílily postavení nezávislých politiků, uskupení či sdružení a ironik by řekl i nezávislých stran. Volební úspěch nezávislosti povede k úvahám o tom, že se politické strany vyžily, že se od nich odvracejí voliči, že budoucnost politiky není v partajnictví, nýbrž v "nezávislosti". Nezávislost se v České republice nosí, zatímco stranictví, členství v partaji, neřkuli funkcionářství se považují za nedostatek, mnohdy charakterový. Je v tom však ohromný kus naivity - věřit v nezávislost nějakých osobností. Každý politický činitel, ať pochází z jakékoli stáje, zaujímá nakonec, ať chce či nikoliv, nějaké stanovisko, preferuje nějaké řešení a bojuje za nějaké cíle - a tím se pochopitelně k něčemu či někomu přiřazuje, stává se členem nějakého uskupení, hnutí, strany, politického proudu. Stokrát se může holedbat nezávislostí, ale někam patří, někým je. K dispozici má jediné druhé řešení: nemyslí si nikdy nic, nemá stanovisko, nemá názor, je nečitelný. Americký básník Ferlinghetti napsal: "Jen mrtví se neangažují." Možná také, že jen mrtví jsou nezávislí. Mejstřík je nezávislý senátor, ale s jeho politickým zařazením by měl potíže jen slepý. Mejstřík představuje známý politický směr. Slavným nezávislým byl i senátor Fischer - co vlastně představoval, je neznámo i dnes, asi spíše nic. Úspěch jako nezávislý kdysi sklízel i Pithart, na kandidátce KDU-ČSL. V této straně také utonula jeho tzv. nezávislost. O nezávislé bude v Senátu boj - strany si je nějakým způsobem rozeberou a my se konečně dozvíme, kdo to vlastně byl zvolen a co chce. Možná se také do příštích voleb konečně naučíme základní politickou algebru: řekni, kandidáte, co si myslíš, a já ti povím, kdo jsi a za koho kopeš. Neříkej mi nezávislost - to není nic jiného než politické plenky.

Havlovo pojetí domova
2.11.2002    Mladá fronta DNES    str. 06    Názory
    KAREL STEIGERWALD        
Co je to tedy domov, ptá se Václav Havel v letošním projevu ke státnímu svátku a odpovídá: "Domov je místo, kde žijeme. Náš byt či dům je nám bližší než třeba dům našeho souseda či starosty či senátora. Ulice, v níž náš dům stojí, je nám zajisté bližší než nějaká neznámá ulice na druhém konci města: v té své jsme prostě zakotvenější, lépe ji známe, zvykli jsme si na ni, lépe rozumíme jejímu životu. Bližší než jiné končiny naší země je nám pochopitelně vesnice, městská část, město či kraj, v nichž jsme se narodili či vyrostli nebo kde delší dobu pobýváme. A posléze i celá naše země - byť bychom ji neměli ani pořádně procestovanou a milovali naopak cestování po světě - je nám nakonec bližší než nějaká vzdálená země, kde je velmi jiná krajina, velmi jiné podnebí a velmi jiný život. " Tolik úvaha Václava Havla v projevu ke státnímu svátku 28. října. Tímto směrem dál v úvaze nepokračoval, ačkoliv je nepochybné, že i kontinent, v kterém se nacházíme, je nám bližší než kontinenty jiné, které neznáme, či jsme je dokonce ani nenavštívili. Proč tomu tak je? Za domov považujeme náš světadíl prostě proto, že mu více rozumíme a zvykli jsme si na něj. Jiná situace ovšem nastane, když se zamyslíme nad naší sluneční soustavou. Planeta Země je nám bližší než jiné planety, kde je také jiné podnebí a jiná krajina než u nás na zeměkouli a kde je také velmi jiný život. Z tohoto širšího pohledu jsou nám i cizí kontinenty bližší, tvoří tak říkajíc naši vlast a náš domov víc, než jsme si mysleli v dobách, kdy jsme o planetách ještě nic nevěděli. Domovem je nám pak tak říkajíc celá naše zeměkoule. Planetami to přirozeně nekončí. Už výše je napsáno - naše Slunce. Ano, je to náš domov. Jiná slunce jsou nám cizejší, protože je tak dobře neznáme a tolik jim nerozumíme. Jsou však i galaxie. Ta naše je nám bližší nežli ty cizí a vzdálené. Je to naše domovská galaxie, tvořená všemi miliardami našich domovských sluncí, která ze všech stran náš domov prozařují. Paprsky z cizích galaxií zdaleka tak lidsky nezáří. Každý ví, že jsou i jiné vesmíry. Ty náš domov netvoří. Naším domovem je náš vesmír, v němž každý z nás je jen tou malou žabičkou... Zde má prozatím celá úvaha svůj konec. Možná však, že více vesmírů spolu s tím naším tvoří nějaký další větší prskající chuchvalec. To by pak zas byl náš domov, oproti cizím chuchvalcům, v nichž náš vesmír (a my s ním) není. Havel mohl jít ve svém projevu i opačným směrem. Zmínil se o domě a bytu, který je nám bližší než byt našeho souseda. V bytě je však mnoho místností - co je vlastně naším bližším domovem? Koupelna, ložnice? Můj pokoj - to je ten pravý domov, jenž je mi bližší než pokoj sestry či strýce, který u nás často přebývá. O mém pokoji toho vím víc než o pokoji sestry, o kterém toho zase víc ví strýc. Ovšem i pokoj sám je svého druhu rozlehlý prostor. Kde je tedy můj domov, který nejlépe znám a jemuž rozumím - u okna, nebo za skříní? Na posteli! Ovšem i sama postel... a dost už. Domov prostě je, citujme naposledy Václava Havla, "to, co je nám bližší než něco jiného".

Duch doby
1.11.2002    Mladá fronta DNES    str. 08    Názory
    KAREL STEIGERWALD        
Konec nahnilé zeleniny v Čechách

Duch doby je tento: ke každému problému a ke každé skutečnosti, která se ti nezdá, přimysli nápravný program, stanov si správný cíl a dej to na starosti vládnímu úřadu. Tak duch doby proměňuje skutečnost k lepšímu. Socialistická vláda tento postup miluje. Věří, že takto se napravuje svět. V rychlém sledu se dozvídáme, co vláda brzy pomocí svých úřadů a našich peněz zlepší: naše zdraví, alkoholismus lidí, zuby dětí, obezitu i chudobu lidí. Jsou to krásné plány a příjemné zprávy. Vláda vidí slabiny, nedostatky a nabízí nám samé dobré výsledky, které se odehrají v budoucnosti. Zhubneme, lidský věk se prodlouží, lidé budou více cvičit a méně pít. Ozdraví se dětský chrup, ze stánků zmizí nahnilá zelenina. To vláda chce. Kdo by si to nepřál? Potíž je, že nic z toho se nestane. Stane se jiná věc: náš život bude zavalen úřady, předpisy a dozorci, jejichž hlavní činností bude zmarňovat naše daně a činností vedlejší nikdy nedosáhnout vytyčených dobrých cílů. O to víc budou úřady lidi obtěžovat nesmyslnou byrokracií. Tyto věty vyvolávají dojem, že se vládě nedává šance, že se hned předem hlásí její neúspěch. Dojem je to správný, vláda jdoucí tímto směrem uspěje asi jako ten, kdo věří, že poroučí větrům. Jen v rychlosti si všimněme, že vlády (rozuměj režimy), které lidskému životu nejvíc uškodily, měly ve svých ústavách napsány právě ta nejlepší zbožná přání. Připomeňme sovětské: každý občan má právo na byt - v zemi, kde dodnes má byt málokdo, zato právo na něj všichni. Každá vláda by měla všelijaké své "ozdravné" programy pozorně zvažovat, ne je v napravovacím zanícení chrlit hlava nehlava. Sem tam se může stát, že nějaký zásah vlády smysl má, ale dělat z toho způsob existence znamená zbavovat lidi vlastního rozumu a nastolovat v zemi vládu kancelářských šmoků. Máme skutečně doufat, že když vláda dnes zasáhne, za patnáct let bude národ hubenější? Za dvacet zdravější? Za třicet se už nedotkne drog, bůčku a cigaret? Vláda odstraní rakovinu? Zmizí sebevraždy, protože na to bude "program"? Zruší chudobu? Vláda všechno ví? Takové plány zavánějí stalinskými pomeranči na Sibiři. Vláda není naivní. Dobře ví, že je lhostejné, co bude za mnoho let. Roli hraje, co je teď. Teď platí - vláda podle plánu zlepší náš život, zuby i duši. Kdo tomu věří, ať se raduje.

Tekuté jedy
31.10.2002    Mladá fronta DNES    str. 06    Názory
    KAREL STEIGERWALD        
Ministryně zdravotnictví Součková chystá omezení prodeje alkoholu jen na speciální obchody s názvem Tekuté jedy. Dělá to pro naše zdraví a v rámci boje s alkoholem. Je trestuhodně nedůsledná, zůstává na půli cesty. Kvůli zdraví by se toho dalo omezovat mnohem víc. Škodlivé je kolem nás skoro všechno, možná i ta Součková. Proč jen licence? Prohibice je lepší. Alkohol se zakáže, což chrání zdraví lépe než nějaké zastrčené obchůdky s vínem. Též není jasné, proč ministryně nezakáže prostituci, případně ji nelicencuje. Prostitutka udělá lidem na zdraví víc škody než lahev veltlínu. Je to všechno polovičaté. Vysvětlení není těžké, vždyť i socialisté sami jsou zplozenci polovičatosti, ani pravice, ani levice, nýbrž něco mezi všežravým komunistou s revolučním terorem zleva a liberálním fanatikem zprava, který by zas všechno lehkomyslně povolil. Prostě kus ďáblů, kus andělů. Kdo chce pořádně socialistickou politiku pochopit, v licencovaných obchodech Tekuté jedy má vše jak na dlani. Pití zakaž, ale ponechej! Ministryně by možná protestovala, že ve švédském socialistickém ráji je tomu stejně. A že dokonce i v USA je tomu tak. Neviděla asi, s jakou vehemencí si Švédové ničí zdraví alkoholem z licencovaných krámů. V USA prohibici už měli, teď jsou u licence. Součková je míjí opačným směrem. Mohla by časem docílit pěkné české kombinace: prohibice by přísně zakázala alkohol, který by se všude prodával v množství menším než malém, které by však mohlo být dosti velké. Policie by to mohla stíhat podle osvědčené spravedlnosti: jak kdy, jak koho. Ale Součkové možná nejde o naše zdraví ani o roztomilé socialistické absurditky, nýbrž o tužby daleko prostší: sehnat někde nové daně, ber kde ber. Ale pak by všechny výše uvedené teorie padaly. Daně chtějí všechny vlády. Z vína, ze psů i z povětří. Ber kde ber. Jen jednu daň nezavedli: ze smíchu. Asi že by se málo vybralo.

...za stíhaného by se senátoři asi nepostavili
31.10.2002    Mladá fronta DNES    str. 07    Názory
    KAREL STEIGERWALD        
Železný se dal zvolit do Senátu, aby pomocí imunity unikl trestnímu stíhání. Tak to slyšíme ze všech konců. Je to pro Senát smutné vysvědčení: sbor ctihodných osobností je vlastně jen jakési bratrstvo zaručující kumpánům beztrestnost. Čím si to Senát vysloužil? Dosud žádnému zločinci krýt se imunitou neumožnil a není důvod podezírat jej, že to v budoucnu udělá. Osmdesát vážených senátorů se postaví za jedenaosmdesátého - kriminálníka? Kdo této představě věří, tomu nezbývá než odejít do brdských hor s puškou v ruce. Imunita nemá u nás dobrou pověst. Žádný velký politický případ ochrany "svobody" s ní spojován dosud nebyl, zato se jí nedůstojně dovolávala řada opilých poslanců či senátorů. Představa, že této ucourané košilky použije ke své ochraně před policií a soudy i senátor Železný, musí pány senátory urážet. Nic jim nebrání Železného imunity zbavit a k základní důvěře v zastupitelské orgány náleží nepochybovat, že to udělají. Železný je dramatická postava, kontroverzní a provokující, vzbuzuje hluboké vášně i iluze. Rozpětí mezi velikostí a rozlehlostí vin, které mu jsou připisovány, a nepatrností policejně-soudních výsledků téhož je zarážející. Buďto jsou "orgány" spravedlnosti hluchoslepé, nebo mají jeho veřejní žalobci neobyčejně lehkomyslně proříznutou hubu a mluví hlavně do větru. Aféry tohoto typu jsou pro chod státní mašinerie ničivé. Vzbuzují pochyby, nejistoty, nakonec i znechucení - je u nás nějaká spravedlnost, nebo není? Obecenstvo si obtížně může dělat úsudky, je odkázáno na třesk dosti nesrozumitelných rvaček pánů nahoře a na nekonečný sled protichůdných informací z bojišť. Úsudek se pak redukuje na jednoduché: všichni nahoře jsou darebáci. Například hned senátoři - i oni se asi chystají krýt darebáka. A voliči? Železný je prý všechny koupil. Proto volili špatně. Chtělo by to zákon o tom, že špatná volba neplatí. Ať volí znovu a lépe! Takové jsou potíže s demokracií.

Druhé kolo
30.10.2002    Mladá fronta DNES    str. 06    Názory
    KAREL STEIGERWALD        
Pokud se ještě někdo vůbec o Senát zajímá, musí mu druhé kolo senátních voleb připadat dosti napínavé. První kolo ukázalo sílu jednotlivých kandidátů, případně sílu stran, druhé kolo otestuje jejich vliv. Všechny strany už vydaly doporučení voličům (především svým), koho mají volit v druhém kole, když se tam jejich kandidát nedostal. Předáci stran vytvářejí dva jasné volební bloky: vládní koalice, případně plus KSČM, a osamocená ODS, která by podpořila US, k čemuž reálnou příležitost má jen v jednom obvodu. Můžeme se dočkat stejného efektu jako při minulých senátních volbách, kdy spojenectví všech proti ODS v druhém kole zničilo její úspěch z prvního kola. ODS by pak mohla konečně začít zkoumat, proč vlastně nemá spojence, notabene v zemi, kde nic nestojí na vítězství, nýbrž vše na spojenectví. Vládě je to jasné: posílit vládní koalici a posílit levici i za cenu spojenectví s KSČM. Důležité je, aby se voliči doporučení vládních stran i KSČM drželi. Předvolební spojenectví pro druhé kolo senátních voleb se ještě nikdy nevyhlašovala tak jasně a zřetelně jako letos. Politici tím hodně riskují, ale zároveň se také mohou hodně dozvědět. Poslechnou voliči jejich rady? Budou své sympatie k cizím kandidátům přenášet stejnými směry jako předáci politických stran? Riziko je v tom, že voliči mohou doporučení politiků ignorovat a hlasovat podle zcela jiných úvah - například podle sympatií ke svému konkrétnímu kandidátovi v obvodu. Voliči různých stran si také mohou být bližší či vzdálenější než vedení těch stran. Vládní strany mají příležitost ověřit si, jakou podporu dávají voliči vládní koalici vzniklé po volbách do sněmovny a jaký mají ony samy vliv na rozhodování voličů, což bude poučné zejména pro strany, jimž se často bouří nejen členové, ale i poslanci. Pokud by se už málem jako pravidlo prosadil volební mechanismus "honu na toho prvního", mohli by všichni, kdo sní o Senátu jako o sídle originálních osobností, své sny vzdát. Negativní volba, "nikoliv koho ano, nýbrž koho ne", Senát spolehlivě zaplní jen průměrem. Ale pozor: tato úvaha se zabývá jen malou hrstkou nadšených obyvatel, kteří k senátním volbám chodí. O to je kormutlivější.

Armáda téměř u nuly
26.10.2002    Mladá fronta DNES    str. 08    Názory
    KAREL STEIGERWALD        
Pobyt v socialistické armádě byl pro mladé muže výcvikem ve švindlování a ulejvání, zatímco zákon naivně hlásal, že mají být cvičeni k obraně socialistické vlasti. Ani teď to není lepší. Ministr Tvrdík hlásí, že utlumí výcvik vojáků základní služby „téměř k nule“. O třetinu se sníží počet branců, které armáda může přijmout. Přeloženo do českého jazyka, znamená to, že desítky tisíc mladých mužů budou bezúčelně v kasárnách utloukat čas, zatímco jiné desetitisíce šťastlivců naopak na vojnu nebudou přijaty. Ti přijatí by se měli vzbouřit - jejich povinností je cvičit se k obraně vlasti, nikoliv ke koukání z okna. Branný zákon asi platí i pro stát, i pro armádu - má vojáky cvičit, ne držet utlumené. Když však branci odmítnou mařit čas „v útlumu“ a na vojnu se nedostaví, dopustí se zločinu a budou souzeni. I pobyt v demokratické armádě je výcvikem ve švindlování, ulejvání a předstírání. Možná by bylo užitečné nějakou rychlou novelou branného zákona vnést do věci jasno a pořádek - nechat ty mladé muže doma je lepší než s nimi v kasárnách něco markýrovat.

Umění zapomínat
25.10.2002    Mladá fronta DNES    str. 08    Názory
    KAREL STEIGERWALD        
Staré zločiny? Kouleli jsme to všelijak

Německý občan podá své oznámení spolkovým úřadům, ti je postoupí českým. Čech podá svou stížnost přímo. Oba jsou na tom stejně. Nic se nevyšetří, vše bude zapomenuto. Náprava minulosti probíhá podle nepsaného, drtivou většinou však schvalovaného zákona: do zločinů komunismu a zločinů na Němcích po ukončení války nebude se už nikdy šťourat. Ostatně ani trestání zločinů Němců, kolaborantů a zrádců z doby války nedopadlo příliš dobře. Pamětníci si vzpomenou, že poválečné trestání válečných zločinů bylo jednou velkou, novou nespravedlností, křivdou a vyřizováním osobních účtů křivých lidí. Za údajnou kolaboraci trpěli lidé nevinní, často souzeni skutečnými kolaboranty. Možná že v čele akčních pětek, trestajících zločiny komunismu, seděli by právě přední komunisti. A kdo by soudil zločiny na Němcích? No jejich pachatelé přece. Kdo se domáhá nápravy starých křivd, bude rozčarován: nejsou svědkové, není důkazů, zapomenuty jsou i ty oběti. Úřady budou dlouho váhat, zkoumat dávný zločin a nakonec k úžasu pozůstalých řeknou: Asi se ani nestal. Soudní procesy s komunistickými předáky mají podobu frašky, jakéhosi trestu se dočkaly jen drobné malé rybky typu nešťastných pohraničníků, kteří stříleli na prchající lidi. Mnohé kolaboranty s nacisty převzala do svých štábů komunistická strana. Postarala se také o význačné nacistické zločince: udělala z nich své agenty. Dobré krytí dostali i lidé, kteří se dopouštěli poválečných zločinů na Němcích. Bylo to krytí celonárodní. Ale byl to také celonárodní propad - cena jednoho Němce po tom všem nacistickém běsnění byla příliš nízká na to, aby se někdo zajímal o jeho osud. Vzápětí klesla i cena Čechů. Komunismus byl příliš vznešené dílo, než aby bylo třeba starat se o osud jednotlivců. Padesát let po válce nikdo Čechy nedonutí napravovat či odčiňovat zločiny spáchané po válce na Němcích a nikdo je také nedonutí odčiňovat komunistické čtyřicetiletí. Proti každému Němci zabitému po válce postaví štít lidické genocidy, ke každému komunistickému zločinu švejkovsky dodají: Však jsme to všichni kouleli všelijak. Žijeme v zemi se sníženou citlivostí pro spravedlnost, zato se vzedmutou touhou po trestu. Kombinace těchto dvou vášní křivdy nenapravuje, nýbrž plodí. Na vlastní minulosti z bezpečnostních důvodů máme napsáno: bez důkazů a svědků, přestože dobře víme, co se v ní odehrálo. Známe svědky i pachatele. Máme však božský dar - být slepí, být hluší. Lépe se nám žije.

Umění zapomínat
24.10.2002    Mladá fronta DNES    str. 06    Názory
    KAREL STEIGERWALD        
Staré zločiny? Kouleli jsme to všelijak

Německý občan podá své oznámení spolkovým úřadům, ti je postoupí českým. Čech podá svou stížnost přímo. Oba jsou na tom stejně. Nic se nevyšetří, vše bude zapomenuto. Náprava minulosti probíhá podle nepsaného, drtivou většinou však schvalovaného zákona: do zločinů komunismu a zločinů na Němcích po ukončení války nebude se už nikdy šťourat. Ostatně ani trestání zločinů Němců, kolaborantů a zrádců z doby války nedopadlo příliš dobře. Pamětníci si vzpomenou, že poválečné trestání válečných zločinů bylo jednou velkou, novou nespravedlností, křivdou a vyřizováním osobních účtů křivých lidí. Za údajnou kolaboraci trpěli lidé nevinní, často souzeni skutečnými kolaboranty. Možná že v čele akčních pětek, trestajících zločiny komunismu, seděli by právě přední komunisti. A kdo by soudil zločiny na Němcích? No jejich pachatelé přece. Kdo se domáhá nápravy starých křivd, bude rozčarován: nejsou svědkové, není důkazů, zapomenuty jsou i ty oběti. Úřady budou dlouho váhat, zkoumat dávný zločin a nakonec k úžasu pozůstalých řeknou: Asi se ani nestal. Soudní procesy s komunistickými předáky mají podobu frašky, jakéhosi trestu se dočkaly jen drobné malé rybky typu nešťastných pohraničníků, kteří stříleli na prchající lidi. Mnohé kolaboranty s nacisty převzala do svých štábů komunistická strana. Postarala se také o význačné nacistické zločince: udělala z nich své agenty. Dobré krytí dostali i lidé, kteří se dopouštěli poválečných zločinů na Němcích. Bylo to krytí celonárodní. Ale byl to také celonárodní propad - cena jednoho Němce po tom všem nacistickém běsnění byla příliš nízká na to, aby se někdo zajímal o jeho osud. Vzápětí klesla i cena Čechů. Komunismus byl příliš vznešené dílo, než aby bylo třeba starat se o osud jednotlivců. Padesát let po válce nikdo Čechy nedonutí napravovat či odčiňovat zločiny spáchané po válce na Němcích a nikdo je také nedonutí odčiňovat komunistické čtyřicetiletí. Proti každému Němci zabitému po válce postaví štít lidické genocidy, ke každému komunistickému zločinu švejkovsky dodají: Však jsme to všichni kouleli všelijak. Žijeme v zemi se sníženou citlivostí pro spravedlnost, zato se vzedmutou touhou po trestu. Kombinace těchto dvou vášní křivdy nenapravuje, nýbrž plodí. Na vlastní minulosti z bezpečnostních důvodů máme napsáno: bez důkazů a svědků, přestože dobře víme, co se v ní odehrálo. Známe svědky i pachatele. Máme však božský dar - být slepí, být hluší. Lépe se nám žije.

Bosá kulturní kobyla
24.10.2002    Mladá fronta DNES    str. 06    Názory
    KAREL STEIGERWALD        
Glosy

Socialisté jsou přáteli státní podpory kultury a umění. Věří, že stát je za rozvoj téhož odpovědný a že to má platit. Je to součástí jejich plánů: nic dobrého se nemá ponechávat na pokoji. Jenže právě za socialistů klesají dotace na kulturu. I v letošním návrhu tomu tak je. Jednou věcí je slibovat, rozvíjet všelidské teorie, druhou věcí je sestavit rozpočet nikoliv ze slov, nýbrž z peněz. Zvolej k socialistovi nahlas: Co umění? Ozve se ti: Podpořím! Od vlád nemá prozíravý člověk mnoho očekávat. Tím spíš umělec. Největším příspěvkem vlád k rozvoji umění je: neuškodit, neublížit. Už to bývá úspěch. Ministři kultury se hodnotí lehce: kolik dali? Víc od nich nelze čekat. Ten socialistický, Pavel Dostál, dává každý rok méně. Kdyby měl na vysvětlenou nějaké teorie o státu, který umění nepodpoří, prosím. Ale on má teorie opačné: socialisté podpoří nejvíc. Tuto poznámku mohli bychom napsat i o vědě, výzkumu, univerzitách atd. atd. Všude sladké přísliby a velké plány, ale oběť všeho ušlechtilého podporování, kulturní kobyla, chodí bosa. Až vláda příště slíbí - toto podpoříme - je třeba zpozornět. Bude tam zase škrtat.

Prezident mimo službu
23.10.2002    Mladá fronta DNES    str. 08    Názory
    KAREL STEIGERWALD        
Glosy

Zanedlouho stane česká demokracie před novou skutečností: prezident republiky v důchodu. Měli jsme, pravda, TGM. Ale ve zvláštní situaci v Lánech, s věčným titulem prezident-osvoboditel. Druhý, Edvard Beneš, žil po abdikaci tři měsíce v komunistickém zajetí v Sezimově Ústí. Václav Havel odchází jako první cestou obvyklou - po naplnění služebních let - s poctami i kritikou, jak se na normální demokracii sluší. Američanům se už mnohokrát stalo, že měli současně tři čtyři prezidenty penzisty. My začínáme. Jak je zaopatřen prezident mimo službu? Nijak. Doposud to České republice nepřišlo na mysl. V hodině dvanácté o tom vláda konečně připravuje zákon. Je nepochybné, že i prezident mimo službu reprezentuje stát, zemi, vlast, jak chcete. Jen některé republiky berou prezidentský úřad tak mělce, že z exprezidenta učiní obyčejného penzistu. Česká republika nepochybně půjde cestou obvyklejší: k exprezidentům bude náležet přiměřený aparát, přiměřená ochrana a přiměřené finanční prostředky. V tom panuje shoda. Menší shoda bude, když se dočteme, že francouzský exprezident obdrží 4500 eur měsíčně, zhruba totéž, co u nás. Ale ve Francii má tu částku každý druhý. Této informaci by mohla být prezidentská penze zhruba přizpůsobena. Vždyť nejde o peníze, nýbrž o důstojnost, ochranu a aparát k veřejné činnosti exprezidentů.

Nový elán, staré kousky
22.10.2002    Mladá fronta DNES    str. 06    Názory
    KAREL STEIGERWALD        
Glosa

Čtyřkoalice, tříkoalice, dvoukoalice, Koalice, toto nesmírně proměnlivé uskupení, rozuměj KDU-ČSL plus US a DEU, nalezlo k senátním volbám další svou podobu. Nestaví společné kandidáty, nýbrž si rozdělilo obvody. Pilip to řekl takto: "Vyzveme naše voliče, aby dali hlas druhé straně tam, kde nekandiduje náš kandidát." Cenou lidovecké politiky je neměnnost. Žádné nové kousky. Na jaře své spojence na přímou výzvu vedení strany lidovci "vykroužkovali" z parlamentu. Sám Pilip je jedním z postižených. Do senátních voleb pobídl Svoboda voliče: " Pro mě je důležité, aby volili profilované politické osobnosti, kandidáty politických stran." I politické děti vědí, že kandidáty "nevyprofilované" neboli "nezávislé" s oblibou staví US. Starého politika novým kouskům nenaučíš. Dvoukoalice jde do senátních voleb společně, s novým elánem a starou důvěrou. Unie nabídne své hlasy lidovcům, ti oplátkou odtlačí nevyprofilované pány a dámy z US.

Dejte ČT pevný bod, hne se
19.10.2002    Mladá fronta DNES    str. 06    Názory
    KAREL STEIGERWALD        
Glosy 

Ředitel Balvín nechystá plošné propouštění zaměstnanců ČT. Chystá restrukturalizaci. Potom zváží, kde počet lidí sníží, kde lidi přijme, kde oddělení zruší. Rada ČT jej podrží, i kdyby měli odboráři stávkovat. Do plošného propouštění se však Balvín nepustí - zažil to už za Mathého. Propustit padesát sto lidí bylo by neodpovědné. Balvín má pravdu: propouštěj, budeš propuštěn. Dělej změny, vymění tě. Postavení ředitele veřejnoprávní televize je postavení třtiny ve větru. Ničím se nezavděčí, stále jednou nohou venku - a zaměstnanci to vědí. Možná konečně začne bližší veřejnosti docházet, že více než jakousi "politickou závislostí" trpí ČT manažerským bezvládím - již léta. Pod rouškou boje za svobodu se skrývá myšlenková rigidnost, bigotní prostředí, nuda, nevynalézavost a usádlení, v jiných oblastech našeho života obtížně už udržitelné. Toto není výtka směrem k Balvínovi. Nikdo nemůže odvážně a koncepčně řídit firmu s postavením, které poměry dávají už léta ředitelům ČT. Dejte mi pevný bod, pohnu planetou, volá se. Ředitelům ČT pevný bod nedá nikdo. Ničím také nepohnou.

Karel Čapek ve volbách 1927
18.10.2002    Mladá fronta DNES    str. 06    Názory
    KAREL STEIGERWALD        
První republika je pro nás všechny světlým bodem a nedostižným vzorem demokracie. Když se Čech chce nad někoho vyvyšovat, vzpomene na ni a chlubí se. Oáza demokracie ve střední Evropě, desátý nejbohatší stát na světě. V čele státu vzdělaný profesor, oproti jiným zemím, kde mají jen všelijaké ty politiky. Příští týden to bude 77 let, kdy Karel Čapek kandidoval v Praze XII do místního výboru za Stranu práce, která neměla ve volbách žádný úspěch. Měla však velmi zajímavé volební prohlášení, které pravděpodobně napsal sám Čapek. Dnešní politici je buďto opisují, nemajíce svých vlastních nápadů, nebo, v horším případě, se v zemi za 77 let nezměnili ani obyvatelé, ani politici. Už tehdy se lidé o politiku nezajímali. Čapek jim napsal: Kdo praví, že se nestará o politiku, je jako muž, který je unášen řekou a praví, že se nestará o řeku. O veřejném životě píše, že je třeba jej očistit. Kdo chce vydělávat, ať se věnuje obchodu, ne politice. 

Kocourkov a Hulvátov 

Koalice zřídila pod tlakem veřejného mínění, pobouřeného plýtváním státních peněz, úspornou komisi, která měla zamezit kupčení, jímž se koaliční strany odměňují za práci pro stát. Koalice si pomohla - přestala úspornou komisi svolávat. V očích veřejnosti už v roce 1927 není ctí být poslancem. V parlamentě se množí lidi, kteří nedovedou než agitovat pro svoji stranu a vystřihovat svou řeč z několikerých novin. Není větší škody pro stát než nevzdělaný parlament. Parlament se odcizil lidu tím, že si poslanci zvýšili diety. Senát neprokázal právo na existenci. Je to pouhý sací papír na osnovy podávané ze sněmovny. Poslanecké imunity bylo zneužito k ochraně poslanců v případech, které neměly nic společného s vykonáváním funkce. Imunita nesmí chránit od trestu za činy rázu soukromého. Koaliční strany ústavy nedbají, nebo ji ruší usnášením příležitostných zákonů. Je škoda státu, jestliže ze stranických důvodů jsou na ministerstvech udržováni lidé, jejichž neschopnost je obecně známa. Budiž také provedeno pronikavé zjednodušení veřejné správy. Dnešní čtenář těchto aktuálních témat z roku 1927 může se dočkat jediného povzbuzení. V pasáži o zahraniční politice píše Čapek: Největším neštěstím, které může postihnout národ, je válka. Konečně tedy nějaký pokrok, válka nám nehrozí. Za soubor těchto (a dalších) podnětných myšlenek utrpěla Strana práce drtivou porážku. Od všech těch podnětů se voliči odvrátili a neprojevili o ně žádný zájem. K obrazu první republiky můžeme klidně přimalovat černé stíny: stejný úpadek jako dnes a podobně jako dnes lhostejné (a mravně rozrušené) občanstvo. Masaryk, potažmo Čapek, často říkal o první republice a jejím veřejném životě: Hulvátov a Kocourkov. Veřejný prostor jim odpověděl řízně: V Hulvátově u Čapků se slavil Silvestr opilou orgií, napsali do novin. Je to pořád totéž. K čemu tolik trápení v české zemi, když se nic nemění? Jistě, lid je zámožnější a je obklopen spoustou technických výrobků. Ale nikam se nevyvíjí, trvá na svém hulvátství a kocourkovství. 

Dílna lidskosti 

První republika dokázala za kratičkou dobu ohromné dílo. Demokratického ducha vtiskla Čechám tak razantně, že je dodnes patrný. Na budovách, v kultuře, hospodářství, všude. Jen její politika byla strašlivá. Zalidňovali ji hlavně malí duchové, kořistníci, hlupáci a nadutci. Je v tom všem divný rozpor - vládli, ale velký odkaz první republiky nevytvořili. Jako by v té zemi žily dva světy: mizerná politika hamižných hašteřivců a mimo ni, řekněme to nadneseným jazykem první republiky, dílna lidskosti. Po 13 letech si můžeme být jisti: mizerii máme stejnou. Otázkou je, co se odehrává v naší dnešní dílně lidskosti.

Jdi se vycpat
18.10.2002    Mladá fronta DNES    str. 07    Názory
    KAREL STEIGERWALD        
Glosa 

Ve sněmovně už konečně padlo ono pěkné politické: Jdi se vycpat. Je to znak staromilství, modernista by v dnešní otrlé době použil ostřejší výraz. Výraz padl ve sporu, zda si vláda přivlastnila povodně, aby se mohla lépe propagovat. Máme ovšem opozici chabou - měla do toho pěkně říznout a obvinit vládu, že povodně přímo zavinila. Zaplavila voličstvo vodou, aby je pak mohla zas zachraňovat. To se v politice dělá. Voda také není jediné, čím nás vláda zaplavuje. Vláda by se mohla bránit, že za povodně může Usáma, který má prokazatelně prsty v těch deštích... Útoku opozice by obratná vláda využila - vzniklo by nové ministerstvo pro budování hrází proti Usámovi a stouply by daně. Přepjatý nápad s Usámou by také mohla nahradit přízemnější teorie: za povodně může kuponová privatizace a přímo Klaus. To by byla pěkná rána opozici. Velká voda nikdy nechodí sama. Vždy je to věc politická, brambor mezi vládou a opozicí a lákavé téma, které obě strany umějí vycucat. Pro politiku je přírodní živel požehnáním. Představme si při volbě prezidenta v lednu - tisícileté sněhové metelice a padesát pod nulou.

Dvě pochoutky
17.10.2002    Mladá fronta DNES    str. 06    Názory
    KAREL STEIGERWALD        
Glosa 

Labužník jistě vychutná tuto zprávu ČTK: "Upozorňujeme redakce, že předseda Senátu Petr Pithart se dnes nezúčastní přistání polní nemocnice z Afghánistánu, neboť není znám čas přistání polní nemocnice." To povzbuzuje fantazii. Létající nemocnice - a možná se ztratila v ovzduší. Sestry, lékaři i pacienti. Neví se, kdy přistane. Bude věčně v nebi? Sněte si o tom! Sousto druhé: labužník ocení, že ministr Gross, nezvládne-li summit NATO, odstoupí. Nezvládnutím nerozumí nějaké drobné nebo částečné selhání nějakých jedinců nebo skupin z vnitra, nýbrž velké, celkové a zásadní nebo nevídané selhání bezpečnostních opatření. Labužník se ovšem diví, proč to slibuje. To se snad rozumí samo sebou, že odstoupí, kdo přivodí nějaké celkové, zásadní a nevídané selhání. Labužník si myslí: Zásadně selži, pak odstup. Ale vzpomene si: co už jich selhalo - a nic. Ministr to aspoň slíbil. Je to pěkný pohled: nahoře v oblacích letí nemocnice, dole se holedbá ministr.

Jaká republika, takový prezident
17.10.2002    Mladá fronta DNES    str. 06    Názory
    KAREL STEIGERWALD        
Prezidentské volby se jeví jako spor dvou volebních systémů: parlamentního a všelidového. Všelidové hlasování postupně navrhly všechny politické strany, protože myslely, že jim to něco vynese. Všechny od něj s výmluvami opět upustily, jakmile naděje na výnos klesly. Jako poslední v tom právě teď nepěkně lítá ODS. Velké téma volby prezidenta se scvrkává na aritmetiku. Jak sčítat, jaká procenta. Ale komu je spor o volbu jako téma prezidentských voleb málo, může najít stejně nedůležitou dvojici protikladů: prezident jako kandidát politické strany kontra nadstranický všelidový oblíbenec. Zdokonalením je, když politická strana kandiduje nadstranického všeoblíbence, viz Motejla v ČSSD, případně když se za nadstranického neutrála začne vydávat straník typu lidovce Pitharta. Nejkormutlivější je, když se začnou nabízet kandidáti s jedinou kvalifikací - že je nikdo nezná či že jsou známi kariérismem bez zábran. Jejich jména z útrpnosti neuvádějme. Čtenáři by stejně nic neřekla. 

Nabídka dvou výkladů 

Na druhu volby vlastně nezáleží. Nezáleží ani na tom, jde-li o kandidáta politického či nadstranického. Tvrzení, že všelidová volba je lepší, je stejně pochybné jako námitka, že se změna ústavy nedá "stihnout". Oba typy voleb jsou stejně dobré a stihnout se dá vše, když se chce. Podstatné je, koho nakonec národ nebo jeho zástupci jako hlavu státu vyberou neboli jakou tím uznáme republiku, přesněji jakou interpretaci uplynulých třinácti let od pádu komunismu té republice přiřkneme. Takto přece úřad prezidenta čteme: jaký stát jeho hlava ztělesňuje. V nabídce jsou dva výklady nedávné minulosti. Jako obvykle v Čechách: katastrofický a heroický. První se spojuje se spálenou zemí a rozkradeným státem. Vyžívá se v černém líčení vlasti jako domova zlodějů. Spousta příhod ukazuje, že katastrofický výklad se nemýlí. Všechny události se vykládají, často oprávněně, jako další ohromný neúspěch české země. Slušný člověk se diví, že se dávno neoběsil. Druhá se drží víc při zemi, mluví o pracné cestě "krok za krokem", o chybách a vzmachu, odvolává se na masarykovskou "poctivou práci" a ve svých heroických záchvatech se opájí českým kabrňáctvím, které však nelze ničím dokázat. Kus pravdy na tom výkladu přesto je. Země nedoutná, spíš vypadá normálněji než dřív, a obyvatelstvo, byť pomaleji, než si myslelo, bohatne. První verzi zosobňuje Zeman, autor hesla "spálená země", druhou Klaus, z jehož strany bezdůvodně přišel "středoevropský tygr". Oba na úřad prezidenta kandidují. Je to oprávněné, oba představují politiky, kteří měli na uplynulých třináct let největší vliv. Podle toho, kterého si země vybere, vybere si také jednu ze dvou svých existujících minulostí. Každý třetí zájemce o úřad hlavy státu nemá velký smysl, protože nepředstavuje nic, krom snad jediného: že právě to nic reprezentuje český stát, případně že minulost není a že začínáme znovu od nuly, od ničeho, konečně dobře a správně. Výklad "zavrhnout všechno" se prosazuje jen trošku. Svědčí o tom ustavičné naivní vznikání nových a nových neúspěšných stran, které až do utonutí ve starých nešvarech věří, že právě a konečně ony odstraní vše staré a přinesou lidu dobro. K tomu adekvátních prezidentů postavili by stovky. 

Hlava státu padá z nebe 

Národ je rozdělený. Oba razantní výklady mají dost příznivců na to, aby jejich vzájemná nenávist byla silná, ale málo na to, aby jedna ze stran prosadila svou hlavu státu, tedy své pojetí. Proto se také o důvodech, proč má kdo být prezidentem, nemluví - spor o to, jakou metodou bude zvolen, je sice prázdný, ale dostatečně dramatický - vždyť vypadá, jako by se hlava státu opravdu hledala. Ale nehledá se, spadne k nám z nebe.

Strana, dáma a dluh
16.10.2002    Mladá fronta DNES    str. 08    Názory
    KAREL STEIGERWALD        
Glosy 

ODA je čím dál menší, zatímco její dluh se nemění. Opouštějí ji i její senátoři. Nejčerstvějším uprchlíkem je Rückl. Kdo neodejde, je senátorka Moserová. Ctí ji tato slova: "ODA neopustím, nejsem politický turista. ODA musí existovat dál, má-li dostát závazkům, nemůže se zcela rozpustit," řekla. Měla na mysli téměř sedmdesátimilionový dluh ODA. Nakonec zůstane ona a dluh. Je to hořký konec všech idejí, které ODA hlásala. Po velkém hemžení a různých zmatcích všichni její činitelé zmizeli - nechali dluh na krku dámě, která jej neudělala. Má však k němu postoj dámy. Řekla: "Odchod kolegů chápu. Měli pocit, že to členství je jim na překážku." Senátorka Moserová je také prezidentským kandidátem ODA. Může být, že se dočkáme unikátu: v době volby bude tu stranu tvořit jen ona sama.

Čtvrtý prezident
14.10.2002    Mladá fronta DNES    str. 08    Názory
    KAREL STEIGERWALD        
ODS kandiduje Václava Klause na prezidenta České republiky. Současně bude prosazovat přímou volbu prezidenta, pravý opak toho, co prosazovala a hájila dodnes. Přímočaře říká, co vidí každý: je to účelové, utilitární rozhodnutí a jediná cesta, jak Klausově kandidatuře dát reálný obsah. Druhým důvodem je prý uchránit zemi nedůstojných komedií, které se kolem prezidentských voleb začínají dít. Je-li přímá volba pro Klause výhodnější než parlamentní, může dnes vědět jen věštec. ODS se patrně řídí průzkumem nedávno publikovaným v MFD, v němž měl u respondentů Klaus výraznou převahu nad ostatními kandidáty. Ale volby a průzkumy ne vždy přinesou týž výsledek. Nejasné také je, proč by právě přímá volba měla zabránit nedůstojným komediím. Nedůstojné komedie nás čekají a možná budou nechutnější, než si umíme představit. Volba prezidenta je problém, na němž si politické strany vylámou zuby. Prezident je u nás v zásadě nezvolitelný, protože jeho postava má vyjadřovat jakýsi úhrnný a všeobecně sdílený smysl státu, jakousi jeho ideu a důvod. Takové prezidenty jsme měli dva, Masaryka a Havla, a oba do úřadu nevynesly volby, nýbrž historická vlna, na níž měli velký podíl. Jejich zvolení prezidentem následně jen potvrdilo všeobecně sdílené přesvědčení: toto jsou naši otcové zakladatelé. Oba setrvali ve svém úřadě na demokratické poměry nepřirozeně dlouho, a stvrzovali tak, že v jejich okolí neexistoval žádný souměřitelný konkurent a že jejich úřad je vnímán jinak, zvláštněji a výjimečněji, než ostatní úřady demokratické země. I bezmála sto let po zániku rakouské monarchie můžeme prohlásit, že české prezidentství svou nadpolitičností a nadobčanstvím velmi připomíná menší dům habsburský, jemuž natruc bylo kdysi ustanoveno. Každý český prezident, ať již chce či ne, stvoří kolem sebe jakýsi dvůr a celkem všední demokratický úřad obdaří duchem jakéhosi vyššího účelu. Už ten feudální název - hlava státu. Pro pořádek připomeňme, že prezidenty jsme zažili zatím jen tři. Pět komunistických uchvatitelů a okupačního Háchu nepočítejme. Nejsme chválabohu v žádné krizi, která by do popředí postavila nějakého nového předáka masarykovského typu. Jsme uprostřed banální a všední české politiky, tradičně se vyznačující hrubostí, vyhrocenými animozitami a nechutí shodnout se na nějakých společných názorech. Pod rouškou nadstranického prezidentství strhne se stranický boj. Proto budou kolem volby prezidenta nechutné komedie a postavu čtvrtého demokratického prezidenta nakonec nenajde žádná volba, nýbrž nějaká domluva politických stran. Pokud budou takové domluvy schopny. Nejvíce pravdě se podobá, že naději na tento úřad nemá žádná výrazná politická postava, nýbrž někdo, kdo dokáže být představitelem šedi a banality. Každá výraznější osobnost pohoří.

Zličínské elektrobouře
12.10.2002    Mladá fronta DNES    str. 08    Názory
    KAREL STEIGERWALD        
Glosa 

Stáli tam od noci, lezli po sobě, spali v pytlích, vytvářeli mnohakilometrové kolony čekajících, osvěžovali se kořalkou, onemocněli chladem, vzali si dovolenou, nasadili do bitvy prarodiče. Ve dveřích prožili obrovskou vřavu. Nakonec ulovili svou krabici. Ne však všichni, jen ti nejagilnější. Zažili jednu z největších front svého života. Jedna z bojovných žen, prototyp frontové bojovnice z legendárních časů, kdy fronta ještě byla základní formou lidské existence, křičela do TV kamery: Dělají z nás kupujících blbce. Odpověď zní: Ano. Ale ne oni. Vy sami. Oni byli mazaní. Za celkem malé peníze, které investovali do nesmyslných slev, si opatřili obrovskou reklamu, popularitu a všeobecnou známost, která by je na reklamním trhu přišla na stamiliony. Postupovali chytře. Využili lačnosti publika - uchvátit, vyzískat, úsporně dostat nějaké předměty v krabicích - ať to stojí, co to stojí. Co to stálo? Čas ve frontě, pohonné hmoty do auta, kořalku k občerstvení, den dovolené, zničené nervy, rozkol v rodinách, krabice s nepotřebným předmětem k tomu. Přepočteno na peníze: mnohem víc než sleva. Ale zákon trhu je neúprosný jde-li o slevu, je člověk ochoten vynaložit jakékoliv náklady, aby ji získal. Ale pozor - svět slevy neposkytuje. Každá sleva je hlavně ztráta. Kdo ti slevil, získal. Ale choď toto říkat do běsnících front!

Mein Kampf
11.10.2002    Mladá fronta DNES    str. 06    Názory
    KAREL STEIGERWALD        
Ušlápnutá duše čichá k zakázanému

Podle Nejvyššího soudu nelze stíhat odsouzeného vydavatele Mein Kampfu za propagaci nacismu, protože nacismus v době vydání Hitlerovy knihy už neexistoval. Vydavatel nemohl propagovat, co není. Nejvyšší soud se přiklonil k zásadě, podle níž nesmí státní moc omezovat svobodu občanů přistupovat k informacím, dokumentům a názorům jiných lidí, byť by byly vadné. Nižší soudy obvykle preferují trestání šiřitelů takových vadných názorů a informací. Vyšší soudy zpravidla projevují více svobodomyslnosti a tolerance a více pochopení pro otevřenou společnost než soudy nižší, které mají raději pořádek a omezování. Co je pro svobodnou společnost nebezpečnější - volný přístup k nacistické ideologii, nebo možnost státu nějakou ideologii veřejnosti zatajit, zakázat, zapřít? Nejvyšší soud se přidal k tomu druhému. Občan má právo Hitlerovu knihu vydávat i číst. Méně jasné je zdůvodnění, které Nejvyšší soud nabídl: propagaci nelze vztahovat k hitlerovskému nacismu, protože už neexistuje. Soud touto obezličkou problém obchází. Jednomu vydavateli vypomohl, ale v obecné rovině problém trvá. Mohou se občané například beztrestně seznamovat s ideologií Al-Kajdy, která je velmi živá a svobody potlačuje? Rozvine se nový bizarní spor - je nacismus živý, či neživý? Pro ministra vnitra je už teď rozhodnutí Nejvyššího soudu "šílené". Spor bude připadat zbytečný každému, kdo někdy zahlédl holé lebky s hákovým kříži a se zvednutou prackou - v útoku proti černým. Kdo pozoroval Grebeníčka na shromážděních KSČM, pomyslí si - živý je i gottwaldovský duch. Komunisté si musí vybrat. Buď jejich učení vyčichlo a jsou beztrestní, nebo je živé, pak před soud s nimi. Rozhodnutí Nejvyššího soudu je dobré - o krůček upevňuje přesvědčení, že svoboda slova je víc než ochrana lidí před zlem. Svobodný člověk se před zlem uchrání sám, zato ušlápnutá duše, která toto a tamto nesmí číst a znát, místo touhy po svobodě snadno čichá k zakázanému. Ale jednou se dočkáme rozsudku o stupeň lepšího. Bude znít: svobody si ceňme víc než zákazů a trestů. Více to lidskému plemeni prospívá.

Žít v Praze mě už nebaví
10.10.2002    Mladá fronta DNES    str. 06    Názory
    KAREL STEIGERWALD        
Glosy

Čti předvolební sliby. Je to krásná literatura. Praha průjezdná. Ulice bezpečnější. V Praze tě bude bavit žít! Udivuje tě jediné. Proč politici neslibují mnohem víc: Tvoje žena zhubne. Nebo: Tvůj muž přestane pít. To jsou velmi lákavé sliby. Cenu mají stejnou jako třeba - bezpečná ulice. Odstranit otylost vašeho manžela by dalo panu kandidátovi Hvížďalovi stejnou práci jako odstranit z ulic zločin - to jest: žádnou. Proč to neslíbí? Pan kandidát Bém slibuje Prahu průjezdnou. Stejně tak může voličům slíbit, že jejich manželky zkrásní. Sliby se slibují, blázni se radují, říká stará česká moudrost z dob před objevením plošné reklamy. Mám chodit k volbám, protože mi nějaký chvástal slibuje nesplnitelné? Nebo mám chodit k volbám proto, že mnou volený muž dokáže zázrak - odstraní z ulic zločin? Je to folklor. Politici se chvástají, lidé to rádi čtou. Má politik slibovat, že zločin v Praze během příštích čtyř let neklesne? Nebo slíbí, že i v příštích deseti letech budou v Praze dopravní zácpy? Ještě upřímnější by bylo: Milý voliči, žít v Praze mě už nebaví. Váš politik.

Do Evropy! Proč?
9.10.2002    Mladá fronta DNES    str. 08    Názory
    KAREL STEIGERWALD        
Proto! Být Čechem není nic zvláštního

Do Evropské unie vstoupíme po referendu. Na tom rozhodnutí je zajímavé toto: na ničem se doposud politická reprezentace země neshodla tak snadno a lehce jako na tom nejzásadnějším. Kus republikové suverenity předáme jednou do Bruselu. Možná, že referendum řekne ne. Lidé si budou myslet, že v EU je příliš mnoho byrokracie, příliš mnoho všelijakých socialismů, příliš mnoho úředníků. Jiní lidé si řeknou: Co ti cizinci? Mají u nás zas poroučet? Jako tehdy, jako mnohokrát? Poslat kus své svobody do Bruselu znamená být si svou vlastní svobodou jist. Vstoupit či nevstoupit do EU nebyl pro český politický svět žádný velký problém - krom snad komunistů, ale ti jsou problém už sami o sobě, netrápí se tím nikdo vážně. Téma EU má pro české politiky jediný význam: jak lze poškodit politického kolegu? Nařknout jej ze zápecnictví, z české malosti, z peciválovské podebranosti, nebo naopak z lhostejnosti k českému osudu a k českým zájmům, které jsou jiné, než jaké mají jiné státy. Je to odvěký český problém: naše jinakost. Být Čechem znamená vymezovat se, hledat svou zvláštnost a říkat: Já, Čech, jsem jiný, nečekaný, zvláštní. Ale problém Čechů v EU zní: Nejsme zvláštní, jiní, nečekaní. Jsme stejní. A je-li EU byrokratický stroj, který plodí nesmyslné poučky, naše země je téže byrokracie dvojnásob plná. Je-li EU hájemstvím socialismu, v naší zemi je toho socialismu dvojnásob. Je určitě dobré říkat, co to ti Evropané mají za podivnost, že se dobrovolně šikanují pomocí EU, ale je dobré vzpomenout si, že my doma, my Češi, týchž podivností máme věrtel. Možná, že naše referendum EU zamítne. Nátuře Čechů to odpovídá. Má se tato (či tamta) země stát křesťanskou v roce jeden tisíc? Má říkat - Perun má přednost, výhodu, před Kristem? A Wotan? Kam se na něj hrabe celá Marie s Jezulátkem? Však víme - bohové. Jejich cena není v tom, co říkají, ale v tom, že jsou. Říkej před tisíci lety nikdy Kristus, nikdy žádná Marie. Pozře tě tok času. Říkej dnes Já nepotřebuji EU, udělám referendum, abych řekl ne. Je podivuhodné, že v tom hlavním se česká politická reprezentace shodne: EU ano. Společnost, která nemá na svět chuť, se o svět zajímá. Společnost, která svět nechce, říká: Svět ano. To je to nejlepší, co o sobě za třináct nových let umíme říci.

Děti sprostá slova znají
5.10.2002    Mladá fronta DNES    str. 06    Názory
    KAREL STEIGERWALD        
Rada pro rozhlasové a televizní vysílání vede už léta jakýsi donkichotský boj. Slídí po sprostých slovech ve vysílání televizních stanic, a pokud taková slova padnou před desátou večer, uděluje jim vysoké pokuty. V kontextu dnešní doby je to počínání směšné, malicherné a bezvýsledné. Rada pro vysílání si tak počínat musí, ukládá jí to zákon a její členové jsou za to nikoliv zcela špatně placeni z veřejných peněz. Pokuty se vyplatí především postiženým stanicím. Je kolem nich vždy pěkný rozruch a výrazně se upozorňuje nejen na pořady, v nichž se ta slova vyskytují, ale do popředí vstoupí především ta sprostá slova, jichž by si nikdo jinak ani nevšiml. Už dva dny poletují veřejným prostorem kozy a sráč. Tato dvojice vynesla ČT milionovou pokutu a seriálu Sex ve městě ohromnou reklamu. Mládež, která ta slova přeslechla ve vysílání, může si je přečíst v novinách. Pokud by existovalo děcko, které sráče a kozy dosud nezná, mělo by šanci. Díky radě pro vysílání, která ta slova milionovou pokutou proslavila, a mně, který ta slova v kverulantském článku cituji. Rada je v postavení babizny ze slavného románu Zvonokosy. Bojuje za něco, jak myslí, ušlechtilého, ale všichni se jí smějí a její boj za mravnost považují za nejapné obtěžování lidí. Sama je pak kyselá a opuštěná. Bují v ní přesvědčení, že je poslední, kdo ještě dbá o zákon a mravy a s novou horlivostí se vrhá do dalších bojů proti veřejným záchodkům a čurajícím chlapům. Patří k přednostem demokracie, že i z takové protivné babizny udělá ctihodnou instituci. Místo samozvané baby máme na krku demokraticky vzniklou radu pro vysílání. Nedostatkem však je, že obtížnou babu lidé brzy prokouknou, kdežto málokdo včas rozezná, že demokratická rada, nabobtnalá vlastní závažností, produkuje totéž co vzteklá babice. Na její straně však, jako často v takových případech, stojí zákon. Zákonodárci jej přijali pod tlakem vyšších mravních hodnot a z přesvědčení, že je třeba veřejnou mravnost střežit - když už ne pro dospělé po desáté hodině, tedy alespoň pro děti před touto hodinou. Hlavním důvodem však je přesvědčení, že není možné nechat lidi na pokoji, že je třeba veřejný prostor regulovat, hlídat a trestat přestupníky. Od dob, kdy rady upalovaly, mučily a věšely či alespoň zatýkaly, nastal pokrok - dnešní Koniášové se jen snaží vypáčit z přestupníků nějaké pokuty. Bohužel do státní kasy, což vede k liknavosti orgánů. Kdyby jako kdysi platilo, že udavač a soudce shrábnou pachatelův majetek, mohli jsme na tom s upevňováním mravnosti v televizi být mnohem lépe. Podstatou celého tohoto kontrolování a trestání je nesmírné pokrytectví: všichni přece víme, že děti sprostá slova znají i bez televize a že tato znalost je mravně neohrozí. Znali ta slova i členové rady a poslanci - a kdo z nich je mravně ohrožen? (I když... ale o tom jindy.) Zatajovat dětem kozy a sráče je směšné. Navíc - jsou kozy ještě sprosté slovo? Vždyť jsou na půli cesty k slovu slušnému, dokonce milému - viz kozičky. Mravní vývoj mládeže neohrožují sprostá slova, však jsou to jen slova, nýbrž sprosté myšlení, sprosté činy a hnusné lidské úmysly. Odstraňovat tuto řekněme "vyšší sprostotu" z lidských hlav a životů je obtížnější, možná i nemožné. I děcko musí poznat a pochopit nepochopitelné - že lidský rod má stinné, hnusné stránky. Pro radu i zákon je jednodušší pronásledovat raději nevinná sprostá slova než nelidský lidský svět. Sekyra rady nakonec vždy padne na špatné místo. Neztrestá nelidskost, ztrestá Enquistovu hru. A právě ta by dětskou hlavu, i se všemi sprostými slovy, povznesla k lidskosti víc než celý nezávadný zbytek dosti nejapného vysílání.

Veverčák Klihavec na Hrad
4.10.2002    Mladá fronta DNES    str. 07    Názory
    KAREL STEIGERWALD        
Také Klihavec kandiduje na prezidenta. Doposud ničím nevynikl, až nyní tou kandidaturou. To považuje za přednost. Nejsem provařenej, říká. A dodává, že by se jako prezident zajímal o lidi. To už stojí za rozhovor. Proč právě o lidi, pane Klihavec? Protože lidi jsou hlavní. Bez nich by nebylo státu, říká Klihavec. A kdy se vám to stalo, že chcete kandidovat na prezidenta? Včera. Jak k tomu došlo? V půl šesté. Pozoruju v parku veverky a měl jsem najednou pocit, že mě lidé potřebujou a že bych tu funkci zvládl dobře. Nechci být prezidentem za každou cenu. Byl bych spíš pro ten všední den. V neděli bych prezidentoval nerad. V neděli chtějí mít lidi pokoj. To vím, však žiju mezi lidmi. Prý jste byl v KSČ. Jen formálně. To mi není jasné. Asi potřebujete příklad. Zde je. Já řeknu, že jsem javor. Vy se zeptáte, kde mám tedy větve. Já řeknu, chacha, jaképak větve, jsem strom jen formálně, milý redaktore. S KSČ to bylo stejné. Chápete? Nechápu. Kdy jste z KSČ vystoupil? V pondělí 20. listopadu 1989. To už ke mně dorazila informace, že není správné tam být. Informace se vydala na cestu z Národní třídy v pátek a v pondělí už byla u mě v Dejvicích. To je ohromná rychlost. Na tehdejší dobu, přirozeně. Dnes jsme ještě rychlejší. Včera jsem si pomyslel, nebudeš ty prezidentem? A dnes už dělám rozhovor. Své poslání beru naprosto vážně. Jsem na vše připraven. Myslím, že jsem schopen všeho. Jakou byste jako prezident dělal politiku? To už mám taky rozmyšlené. Lidskou. Pro lidi. Přeci bych nedělal politiku proti našim lidem. Naši lidi si zaslouží, aby se dělala politika pro ně. Nemám pravdu? Posunul bych jim letní čas. Kterým směrem? Potřebným, pane redaktore. Nepotřebných směrů máme dost. Znovu říkám, dělal bych to pro lidi. Uvažuji o tom, že bych zavedl také letní a zimní teplotu. Co ještě byste zavedl? Zrušil bych banky. Všiml jsem si, že lidé do nich nosí peníze a pak je zas nosí ven. Jak veverka oříšky. To je úplně zbytečné. Doposud si toho nikdo nevšiml, jsem první. Rozumíte mi? Dovnitř a ven - jako u blbejch! Máte ještě další podněty? Prosazoval bych dobré zákony. Proti špatným bych se stavěl. Chybějí nám zákony o veverkách. A ty milosti. Ty bych konzultoval s lidma. Aby byly pro lidi. To není těžké pochopit. Přeci byste nechtěl, aby ve vězení byli hodní lidé a venku darebáci. Dělal byste něco proti lidem? Nikdy. Chcete můj podrobný životopis? Celej život pro lidi, to je moje vyznání. Mám to i na samolepkách. Nebo tady mám fotografii, já a Hrad. Já jsem ten vpravo. Mám však i fotografii, kde jsem ten vlevo. Kdyby byl zájem, existuje i foto, kde jsem uprostřed. Vlevo Hrad, vpravo Hrad. Chápete to? Já uprostřed sjednocuji. To je role prezidenta. Ne jako ostatní kandidáti, aby jen rozeštvávali. Já bych naslouchal. Takového prezidenta jsme ještě neměli. Viďte? Mí předchůdci byli hluchouni. Taky bych pečoval o český jazyk. Možná bych prosadil i letní a zimní pravopis. Je to přirozené, lidé píší podle počasí. Prý jíte veverky? Ano, to je pravda. Nemyslíte, že by vám to jako prezidentovi mohlo uškodit? Určitě ne. Veverka je velká pochoutka. Jíst balené veverky doporučuje i Evropská unie.

Tvrdá ruka v Ústí
3.10.2002    Mladá fronta DNES    str. 06    Názory
    KAREL STEIGERWALD        
Uskupení Strany zelených a Bloku demokratických stran, ODA, ČSNS, KAN, Cesty změny a Naděje, jde v Ústí nad Labem do komunálních voleb s projektem: vystěhují za město do tábora stavebních buněk neplatiče a ty, které označí za příliš hlučné a nepřizpůsobivé a kteří jsou spojeni s podsvětím. Jedním slovem, však si rozumíme, Romy. V Ústí jsou nepoučitelní. Už jednou se pustili do řešení problémů s nepřizpůsobivými občany tvrdou rukou. Výsledek byl nepěkný: věhlas zdi v Matiční, za níž měli žít Romové, se rozletěl světem. Místo racionálních kroků řešících problém, měli na krku rasismus. Místo zdi, tak symbolicky přitažlivé, v Ústí jí marně říkali plot z tvarovek, budou teď mít na krku symbol ještě silnější - slum a násilné vystěhovávání skupin obyvatelstva z důvodů rasových. Může kdokoliv v Ústí věřit, že toto projde bez skandálu a neblahého věhlasu nejméně opět evropského? Historie se bude opakovat. Padne mnoho nadnesených slov, velkých výtek, křiku a podrážděnosti. S problémem se nehne o píď. Z ghetta nakonec sejde, ostuda zůstane, problém se zvětší. I postižení nepřizpůsobiví si budou stejně jako Evropa pamatovat jediné: chtěli nás dát do koncentráku. Kdo jde do voleb s tímto tématem, udivuje politickou slepotou a neomaleností - jako kdyby nahý chodil do obchodů a divil se: Co všichni mají? Každý, kdo na problém menšin vezme pořádné kladivo, dočká se špatných konců, i kdyby stokrát měl dobrou vůli něco zlepšit. Kladivo vždycky pobídne veřejnost k záporné reakci: Hle, rasismus, hle, útlak, hle, bezohlednost většiny. Léta střádané problémy nedají se řešit silnou předvolební rukou. To předvolební silná ruka jistě ví. Však také nic řešit nechce - sbírá levným způsobem levné hlasy. Přeloženo do "ústečtiny", co tato původně liberální a humanistická hyperkoalice říká? Tvrdě s nimi zatočíme, volte nás! A to u humanistů zaráží...

Šaškárna, leháro a kradení
1.10.2002    Mladá fronta DNES    str. 06    Názory
    KAREL STEIGERWALD        
Metro může i nadále sloužit jako atomový kryt. Nesmí však během útoku pršet. Zaručit při jaderné válce pěkné počasí nemůže však nikdo. Kdo bude hledat v metru naději, může dopadnout jako ti berlínští občané v dubnu roku 1945, kteří hledali spásu v podzemní dráze. Hitler ji dal zaplavit - aby Berlíňané již nežili, když nedokázali vyhrát válku. Dosti však černých žertů. Metro si všichni pamatujeme jako pomník sovětsko-československého přátelství, jako stavbu socialismu a symbol všeho dobrého, co nám Rusové dali. Komunističtí předáci metro rádi navštěvovali, nechávali se u toho technického divu fotografovat a není pochyb o tom, že uvnitř svých duší žasli nad dovedností Sovětů i Čechoslováků. (Čechoslováci tehdy ještě existovali.) Takových pomníků vybudovali komunisté mnoho. Hospodářský život komunistického Československa nebyl nakonec ničím jiným než sledem podobných triumfů a úspěchů, které vždy jaksi metafyzicky vyjadřovaly duchovní i technickou převahu socialismu nad kapitalismem a zároveň v sobě obsahovaly jakési tajemné sdělení o dokonalosti a nerozborném bratrství Sovětského svazu. Posledním takovým výtvorem byl automobil Škoda Forman. Státní televize ten nový křáp odhalovala po kouskách celé týdny, jako by Škodovka vymyslela něco na světě dosud nevídaného. Můžeme vzpomínat na všelijaké Gottwaldovy hutě, kralupské kaučuky, tušimické elektrárny, východoslovenské širokorozchodné. To vše se vždy budovalo za pochodu, v boji něčeho proti něčemu a navzdory nepříteli. Výsledkem byl zničující úspěch. Ve skutečnosti šlo o celkem obyčejnou produkci zastaralých předmětů, staveb a továren, často mizerné kvality a ještě častěji k nejasnému účelu. Prožitek "boje a úspěchů" měli snad jen v tom politbyru. Pro ostatní účastníky to byla velká šaškárna, velké leháro a velké kradení. (Možná že zde bychom měli hledat oživení zájmu o komunisty v poslední době.) Nepochopitelné zhroucení metra je vlastně naprosto pochopitelné. V potěmkinovské atmosféře socialismu, kořeněné realistickými vtipy typu "kdo nekrade, okrádá rodinu" nebo "děláme, že pracujeme, oni dělají, že nás platí", nemohlo nic jiného než potěmkinovský zmetek vzniknout. Už v roce 1967 ve slavném spisovatelském projevu řekl Ludvík Vaculík, že všechno dobré, co v této zemi bylo vykonáno, udělali lidé navzdory komunistickým vládcům. Platí i věta opačná, jak by řekli matematici: Vše, co komunističtí vládci konali, vždy nějak zkazili, udělali napůl, mizerně, zmateně. Kdo najde něco pořádného, co z těch dob zbylo, může si říci: neměli oči všude. Čti si o metru: místo betonové zdi tenká cihlová příčka. Tlakový uzávěr bez ocelové výztuže. Atd. Jsou to nesmyslné a primitivní nedostatky. Slavných staveb socialismu máme dost. Jaké nečekané běsy do nich tehdejší doba zazdila? Můžeme si být úplně jisti jejich dnešním fungováním? Není na místě superrevize jejich útrob, odkud se mohou jako v případě metra v nečekané chvíli socialističtí běsové vyvalit ven? Nezbořit včas tisícitunového Stalina, nesesul by se, co tyto řádky se píší, zdrcen vlastní komunistickou obrovitostí, do Vltavy?

Osm miliard Rusů
30.9.2002    Mladá fronta DNES    str. 08    Názory
    KAREL STEIGERWALD        
Glosa

Měli bychom všichni lépe počítat. Muž jménem Hvížďala, který touží po křesle pražského primátora, zaplavil Prahu ohromnými předvolebními billboardy, na nichž jeho obličej slibuje, že on, Hvížďala, a také zbytek US-DEU část prostředků na ohromné předvolební billboardy věnují Praze na odstranění škod po záplavách. Je to riskantní slib - zpochybňuje jej právě už to množství billboardů, na nichž ten slib stojí. Hvížďala si to špatně spočetl. Možná namítne, že ty billboardy dostal zadarmo. My mu odpovíme, měls, hochu, ten dar odmítnout - billboardy se mohly někomu prodat a stržené peníze - na záplavy! Nákladným způsobem vychvalovat své dobrodějství, to není dobrý výpočet. Navíc si může Hvížďala spočítat, že mu to před volbami spočítáme. Kolik jsi z volební kampaně na povodně opravdu odkrojil, ty chlubile? Hodně, polovinu, maličko? Výpočet ovšem může být i přesnější. Tisk přinesl informaci, že podle Světové banky byl hrubý domácí produkt USA v roce 2000 čtyřicetkrát vyšší než HDP Ruska. Nabízí se zajímavý výpočet. Kolik by muselo být Rusů, aby svou prací vyprodukovali za rok tolik jako 250 milionů Američanů? Osm miliard. Osm miliard Rusů na planetě. To je zajímavý výsledek. Počítat se vyplácí. Hvížďalovi, Rusům, nám.

Sv. Václav se zelím
27.9.2002    Mladá fronta DNES    str. 08    Názory
    KAREL STEIGERWALD        
Idea českého státu: žádná neexistuje

Svatý Václav přijel na bílém koni, vše dal do pořádku a zabil jej za to zločinný bratr. To je jedno pojetí české státnosti. Druhé: svatý Václav zaprodal zemi Němcům, byl za to sice bohužel, ale nicméně včas zabit bratrem státníkem. Jinak by nás Němci pohltili jako Polabany... Zítra je k této příležitosti státní svátek. Ona dávná událost se oslavuje pečením husy a nadměrným pitím piva. Zelí musí být bílé i červené, knedlík též dvojí. To je vše, co česká státnost obsahuje. Modernímu českému státu dali jeho vzdělaní otcové zakladatelé, neboť vznikl z jejich plánu, do vínku dva ideály: ideál holubičího slovanství, které se od Němců liší především dobrotou, a ideál české demokracie. Otci národa měli být pravdomluvní protestanti a učenci - Hus, Komenský, Havlíček. Na vrata národa napsalo se, že pravda vítězí. Z druhé strany téhož nápisu je napsáno, že dobrá hospodyňka pro pírko i přes plot skočí... Jako nositelé těchto ideálů jsme se my Čechové neosvědčili. Nejsme holubice, rádi lžeme, pro pírko se nesehneme a demokracii snášíme jak obtížný hmyz. Možná že TGM daroval českému národu ideál státu, který bylo možno sdílet: ideál humanitní, ideál demokratický. Ne nadarmo se opíral o Ameriku. Češi jeho ideál nepřijali. Přišel jim nemoderní jako celý ten starý vzpřímený pán na koni. Z amerikánce TGM pro jistotu udělali socialistu - vyzvedávat příděly a dávky a podávat si žádosti nahoru, to je vše, co od státu čekáme. Nechceme získat, chceme dostat. Na ideu státu šli jsme proto jinak. Stát je vždy proti nám, mimo nás a nad námi. My dole jsme ve šklebném střehu a v poníženém předklonu. Stát tvoří páni nahoře: jim je třeba se smát a ošulit je, ale opatrně - vždyť mohou ublížit, ale mohou také něco dát. To je česká idea státu, vnitřně procítěná a upřímně žitá. Stát v dálce, v zámku na vršku září okny až k nám do čeledníku, kde si my o státu vypravujeme vyfantazírované bajky. Co se asi v zámku mezi cizinci děje? Český stát neexistuje. A my jsme jen hašteřivý soubor obyvatelstva na území v klínu nevysokých hor. Chceme, aby nám panovali cizinci - dobře se na ně nadává. My panovat nechceme. Když zvolíme krále, hned se omlouvá: Já nechci, já jen do pondělí... Každému, kdo miluje tuto zem, musí být idea státu jako čeledníku nepříjemná. Ať zítra zkusí, místo husy, na své zahradě s hrdostí vyvěsit státní vlajku, jako to dělávají Američané a jiní vlastenci - a ať potom pozoruje sousedy. Hned pozná, jaký jsme stát.

Úředně nevinní
25.9.2002    Mladá fronta DNES    str. 08    Názory
    KAREL STEIGERWALD        
Jak Jakeš k osvobození přišel

Kdo by dbal na dodržování norimberských zákonů, došel by k závěru, že koncentrační tábory neodporovaly platným zákonům. Žalovat nacistické potentáty za rozvracení nacistického státu by po všech těch hrůzách znělo velmi ohavně. Česká justice se takové ohavnosti dopustila. Pokud by se v procesu Jakeš - Lenárt strefila, dočkali bychom se historické kuriozity. V roce 2002 by dva lidé byli odsouzeni za rozvracení socialismu. Této ostudě jsme ušli o chlup, zato jsme spadli do ostudy druhé: Jakeš s Lenártem se nyní mohou ohánět rozsudkem nezávislé justice demokratického státu, v němž stojí, že jsou nevinní. A to byl také smysl celého procesu - takový rozsudek jim opatřit. Trik jejich soudní nevinnosti spočívá v tom, že jsou oba nevinní jako "rozvraceči socialismu", zatímco jako "vrcholní činitelé totalitního režimu" jsou vinni vším, co takový režim páchá. Soudit komunistické činitele podle jejich vlastního "práva" za jednotlivé "přehmaty" je směšné, ale česká justice se o to neustále a neúspěšně pokouší. Celé to katastrofální třináctileté justiční "vyrovnávání s minulostí" přináší jediné sdělení: soudruzi jsou nevinní. Zatím to potvrdil každičký soud. Jako by nešlo o soudy trestní, nýbrž rehabilitační. Třináct let po pádu komunismu není české společnosti jasné, co vlastně a podle jakých zákonů má na komunismu soudit. Bezmála dvacet procent občanů dokonce pro komunistickou stranu hlasuje. Možná že německá společnost, kdyby se nedočkala dobrodiní norimberského procesu, tápala by stejně. Pro mnoho Čechů je z nejrůznějších důvodů obtížné komunismus si hnusit a považovat ho za protilidské zřízení. Mnozí na komunismu profitovali jako vyžírkové, jiní v něm měli rodiče, sourozence, děti, pro jiné byl komunismus životním osudem - na to všechno mají dnes zvracet? Většina, která se opírá o cit a vlastní prožitky, dívá se na komunismus žoviálně. To posiluje i věkovitost komunistických staříků - už je netrýzněte, říká se, ačkoliv o trýznění nemůže být řeč. Přínos norimberského procesu spočívá v tom, že nevycházel ani z práva vítězných zemí, ani z právních poměrů poražených států, nýbrž se opřel o základní pilíře, jichž se po staletích dobrala a na nichž dnes stojí evropská civilizace: svobody občanů a tolerance konkurenčních názorů. K stanovení čtyř hlavních zločinů nacismu to postačilo a k všeobecnému přesvědčení, že proces s "válečnými zločinci" pomáhá rozvoji spravedlnosti, také. Podobná úvaha trestání zločinů komunismu nepředchází. Komunističtí činitelé by měli být souzeni za "nastolení a udržování komunistického režimu", který s nebývalou krutostí zdusil svobody občanů. Soud by se měl opírat o podobné zásady jako proces v Norimberku. Jeho cílem by nemělo být "uvěznit nějaké stařečky", nýbrž ohledat, jakou cenu má v České republice svoboda občanů. Doposud jsme ochotni komunismus odbýt bujarými hesly "byla s nima sranda", nebo "za komoušů bylo líp". Za oběma nepravdivými pokřiky se skrývá strach nesebevědomých občanů před minulostí, ale i před dneškem. Svoboda - proč ne, ale co nás ještě potká? Norimberský proces komunisty nečeká. Kdo by ho připravil? Copak má někdo chuť soudit sebe? Z rukou vítězů jej také nedostaneme. Nejsou žádní.

Člověk lítá nahoru dolů
23.9.2002    Mladá fronta DNES    str. 06    Názory
    KAREL STEIGERWALD        
Hrubý by se mohl vrátit na Štiřín, Srba je ve vazbě. Kdo má rád dobré konce, pocítí jakýsi příjemný závan spravedlnosti, která mele. Poťouchlý člověk přidá k Srbovi, že další z tajtrlíků jsou na tom lépe: Kavan je v OSN, Zeman na Vysočině. Ale možná už si nikdo nepamatuje, oč šlo. Zeman pomluvil Zieleniece, že korumpuje a ožírá novináře. Zieleniec chtěl důkazy, dal věc k soudu, a snaživý Kavan je Zemanovi slíbil. S pomocí Srby a dalších tlačil na Hrubého, ředitele ministerského zámku, aby takové důkazy dodal. Hrubý se vzepřel a státní moc s ním zatočila jako zastara. Kontroly, zlodějny, vyhazov - vše narafičené.

Zkažená radost

Spravedlnost je v tom, že Hrubý se dočkal satisfakce. Původně byl aktérem snad nejpotupnější soudní komedie, jakou doba přinesla. Celý národ slyšel v televizi, jak mu vyhrožují. Soud to označil za informaci. Informace to byla - o tom, jak s ním zatočí, když neposlechne. A zatočili. Dnes je jakoby ospravedlněn a nabízejí mu, aby se vrátil zpět do ředitelny na Štiříně. Radost nad vítězstvím spravedlnosti může kalit snad jen informace, že Konferenční centrum na Štiříně, za Hrubého prosperující, je dnes hospodářsky ve ztrátě, kterou spáchali Hrubého odpůrci. Radost všech by ovšem měla být zkalena mnohem víc. Dosti nechutné zupáctví, s nímž státní moc zatočila s občanem, prošlo bez většího zájmu nejen kompetentních orgánů, ale i veřejnosti. Z celého děje dýchaly staré časy, kdy moc mohla šikanovat, deptat a hubit obtížného člověka, jak se jí zlíbilo. Zdá se, že to může i dnes.

Třetí cesta spravedlnosti

Všechny naše svobody jsou asi jen takové barevné hadérky, s nimiž ministerský oficiál zamává, jak chce. Pak zamává osud s oficiálem, strčí jej do basy a postižený se s jakousi "rehabilitační slávou" vrátí zpět - vše je mu odpuštěno. Jako předtím ani poté se nikdo nezajímá, kudy v té příhodě kráčel zákon. Rovně, nerovně? Pokud se Hrubému nabízí návrat na Štiřín, jsou jen dvě možnosti: byl kdysi nevinný a někdo by měl tedy být za jeho šikanování potrestán, nebo byl tehdy vinný a potrestáni by měli být dnešní úředníci, kteří toho viníka zas vyzvedávají nahoru. Existuje však také třetí cesta, po níž u nás obvykle spravedlnost a zákon kráčejí: Vše zapomenuto, na nic se neptej. Včera lump, dnes král. A zítra? Po návratu velkého Kavana opět pád do nicoty? Člověk, podle úradku hodnostářů, lítá nahoru dolů. Z věznice se možná vrátí hrdinský Srba a srazí k zemi třeba Kavana. Rolničky zvoní, šašci se uklánějí.

***

JAN KAVAN
KRESBA: VÁCLAV TEICHMANN

Podnět Mlynářovi
20.9.2002    Mladá fronta DNES    str. 06    Názory
    KAREL STEIGERWALD        
Glosy

Je po krizi, vláda se pouští do práce. Zde je zajímavý podnět pro ministra Mlynáře, který má na starosti komunikace a informace. Jako takový jistě ví, v jak ohromném množství se kradou mobilní telefony. Lupiči je vytrhují z rukou, rvou je z kabelek, odevšad. Pak je prodávají v denních i nočních bazarech. Obrana proti této pouliční loupeži je obtížná. Není. Operátoři mohou ukradené mobilní telefony lehce odpojit. Každý telefon je rozpoznatelný, protože má uvnitř v útrobách jakési své vlastní tajné identifikační číslo. Nahlásíš krádež, kupní smlouvou či záručním listem prokážeš, že přístroj byl tvůj, a operátor jej odpojí. A hned je ukradený mobil bezcenný. Zloději je přestanou krást, neb co s nimi? Jenže operátoři je odmítají odpojit - počítají s tím, že okradený tvor si koupí nový mobil. Zloději tak zvyšují obrat v branži. Podnět pro Mlynáře zní: Navrhněte zákon, který operátorům uloží jako povinnost odpojit ukradené mobily. V zemích, které mají s tvorbou rozumných a praktických zákonů méně problémů, už to tak je. Takový zákon by bylo pěkné pokrizové vykročení. Mohly by se na něm shodnout široké politické vrstvy. Pokud se neshodnou na tom, že krádež mobilů je také svého druhu masová komunikace.

Dělnicko-rolnické nic
19.9.2002    Mladá fronta DNES    str. 08    Názory
    KAREL STEIGERWALD        
Glosy

O dělnicko-rolnické revoluční vládě z roku 1968 po ruské invazi nikdo nic neví, nikdo si nevzpomíná a nejsou o ní žádné důkazy. Dokonce ani důstojníci StB si na ni nevzpomínají. Nebyla. Bylo nic. Dělnicko-rolnická vláda z rukou Rusů tu však byla už dvacet let před invazí, zahalená do jakési miniaturní pseudosamostatnosti, a byla tu také v podobě přímočarého slouhovství a okupantství, kterému se říkalo reálný socialismus, dalších dvacet let. Dokonce i ta zatčená Černíkova vláda byla dělnicko-rolnická. Nebo snad povstala ze svobodných voleb? Dvacet let jsme okupační správce měli na očích. Dnes soud neví a nemá důkazy. Tápe. Bylo to tak, nebylo to tak? Zazněla na chodbě při zatýkání Dubčeka věta o dělnicko-rolnické vládě, či nezazněla? U soudu svědčil důstojník StB, nějaký Dubský. Dal se k dispozici okupantům. Při zatýkání Dubčeka a ostatních reformistů nic neslyšel. Zatčené předal Rusům a zas nic neslyšel. Člověk by řekl, že takový důstojník se právě přiznal k velkému zločinu. Vždyť zatýkal pro okupanty. Ale on to není zločinec, nýbrž hluchý svědek! Svědek to jistě je. Ale ne tamtěch časů, nýbrž dnešních.

Vítězství unie: nikdy se nevzepřu
19.9.2002    Mladá fronta DNES    str. 08    Názory
    KAREL STEIGERWALD        
Čtěte to dobře a pozorně: ČSSD, neboli vláda, označí některé návrhy vlády za zásadní. Poslanecké kluby vládní koalice je projednají. Pak tyto normy podpoří všichni vládní poslanci. Pokud US-DEU nezajistí podporu svých deseti poslanců, dobrovolně odejde z vlády, ale menšinový kabinet křesťanských a sociálních demokratů bude tolerovat. Tak zní koaliční dodatek. Všechno je v něm jasné. Jen jedno ne. O tradičně úskočných lidovcích nic. Asi nejsou na řadě. Špidla není špatný stratég. Vichr, který rozpoutal po páteční vzpouře Hany Marvanové, vypadal nepřiměřeně. Balíček mohl přebalit a dát jej znovu schválit. Jenže Špidla nenechal nabídku Marvanové ležet ladem. Vichr, který rozpoutal, koaliční minipartnery zděsil. Špidla položil absolutní návrhy a hrozil komunisty. Vylekaná unie včera podepsala další setrvání ve vládě a také svůj příští politický zánik. Vzdala se politické svéprávnosti, slíbila silnějšímu partnerovi bianko podporu ve všem zásadním, zavázala se dokonce k toleranci menšinové vlády lidovců a socialistů, pokud by ji z vlády přece jen vykázali. Je těžko představitelné, jakou politiku chce unie za těchto podmínek provozovat. Je normální, že koaliční partneři vkládají do společné politiky kusy svých plánů a představ s výsledky jednou lepšími, jindy horšími, to je logika koalic. Unie zavádí novinku, absolutní poddanství silnějšímu partnerovi a slib: nikdy se nevzepřu. Kritici opoziční smlouvy by měli zpozornět: co je toto za koaliční dodatek? Unie se vzdala všeho, a za co? Za tři křesla ve vládě? Co závazky k voličům? Už ani Marvanová je nepřipomíná. Uspokojuje mě, že všechno předem prodiskutujeme, říká. Je toto rozvoj, nebo úpadek politiky? Volili nás voliči, abychom na vše předem kývli ČSSD, byť s diskusí? Ale kritici opoziční smlouvy nezpozorní - vždyť to jsou především právě politici US. Musí si připadat jako Psohlavci. Tolik se nabouřili, za čest nabojovali a nakonec jim Lomikar Špidla nenechal nic. Dodatek ke koaliční smlouvě je pozoruhodný také proto, že ve skutečnosti popisuje, co normálně politické strany ve vládní koalici dělají od počátku politiky: dohadují se, hledají vyvážený nebo nemravný kompromis a snaží se od partnerů vyzískat maximum možného ve svůj prospěch. Toho posledního se US podle ducha dodatku vzdala. Řekla, že se neponížila, paty nesrazila a slíbila, že už nebude zlobit. To je monumentální česká věta. Takto u nás často vypadá svoboda. Na dodatku je divné, že si partneři jako zvláštnost slibují, co se v koalici rozumí samo sebou. Nu, takový je u nás stav politiky a vzájemné důvěry partnerů. Další zajímavostí je bezvýznamnost tohoto významného dodatku. Je nevymahatelný. Platit bude, pokud budou účastníci chtít. Nakonec každý poslanec se rozhoduje podle svého svědomí, a nikoliv podle dodatků. Pokud předáci písemně slibují, jak budou poslanci hlasovat, má to stejnou cenu jako tvrdit, kdy zasněží a kdy ne. Jediný smysl dodatku je, že Špidla svým hněvem předvedl případným vzpurníkům, že jsou jevem nahodilým, nikoliv nutným. Špidlův hněv je ovšem také jev nahodilý a příští politika koalice může jít i jinak. Nejzajímavější je, že nám patrně nejsou ani v budoucnu souzeny stabilní vlády. Možná je nejpodnětnější výzvou české politice, jak v nestabilním prostředí žít a vládnout - bez porušení podstaty státu.

Legrace u soudu
18.9.2002    Mladá fronta DNES    str. 06    Názory
    KAREL STEIGERWALD        
Lesk Špidlovy vládní krize zastiňuje případ neméně pitoreskní: proces vlastizrádců. Proces je to neobyčejně podivný. Vleče se léta a jeho smysl stále více mizí v houšti právních úkonů či bizarních výroků obžalovaných. Přesto se soudní síň baví, jako by nám chtěla vzkázat: Celé české dějiny jsou pro legraci. Lenárt a Jakeš měli zradit a rozvracet stát tím, že chtěli vstoupit do okupační revoluční posrpnové vlády. Ale jaký stát? Ten komunistický, který vznikl v roce 1948 a násilím se udržoval? To by snad měli spíše dostat řád za chvályhodné rozvracení komunistického státu. Ovšem to ani jeden z nich neměl na mysli. Oddanější komunisty nenajdeš. Rozvraceli tedy nějaký jiný - nekomunistický stát? Takový tu už dvacet let nebyl. Budou souzeni podle tehdejšího komunistického právního pořádku? Copak nějaký existoval? Už dvacet let vládla právní zvůle. Podle ní soudit lidi? Jakeš a Lenárt svůj legrační proces vyhrají. Tehdejší stát nerozvraceli, nýbrž upevnili na dalších dvacet let. Před soudem by, když už, měli stát jejich tehdejší odpůrci - dubčekovci. Ti komunistický stát rozvraceli a vzpínali se jeho befelům. Je to divný humor. Každý přece ví, co ti dva v letech svěžesti prováděli. Není jasnějšího zločinu: do země přijedou cizinci s tanky a oni je vítají a slouží jim. Nalézt a pochopit tuto vinu a velikost tohoto zločinu není těžké ani pro laika. Ruská invaze a okupace objasnila podstatu komunismu i slepcům. Ne však českému právu. Hledat vinu v tom, že komunistický stát rozvraceli, je směšné. Mají opačnou vinu - že jej budovali, bránili, řídili, a když se jim rozpadal pod rukama, přijali roli sluhů. Jejich vina je v budování, nikoliv v rozvracení. Nelze je soudit podle komunistických paragrafů, ty je třeba odsoudit s nimi. Ale takhle je soudit nikdo nebude. Komunismus není pro Čechy zločin, nýbrž jen nevinná příhodička. Nejlepší komentář k procesu má sám Jakeš: Nějak bude... A Lenárt? Být mladší, mohl by rovnou do Špidlovy vlády...

Bude vláda s komunisty?
17.9.2002    Mladá fronta DNES    str. 08    Názory
    KAREL STEIGERWALD        
Pro vládu nehlasovala Marvanová, z vlády však má vyletět celá Unie svobody. A nestalo se nic víc, než že ve sněmovně neprošel trucovitě předložený balíček. Že neprojde, mohl Špidla vědět, Marvanová to hlásila. Kdyby jej předložil po částech, prošel by. Pokud by českou politiku pozoroval hroch, šly by mu oči šejdrem. Jde o hrocha Jana Wericha. Je to tlustokožec, pro nějž se hraje divadlo. Tak, aby rozuměl i on, kdyby do hlediště přišel. České politice nerozumí už nikdo, natož hroch. Předáci politizují, navrhují, hlasují, píší, mluví... Všechno náměsíčně, nesrozumitelně, jako blázni. Zrádní ministři ven z vlády - problém jako by groteskně opisoval Vítězný únor. Špidla se vrátí z Hradu: Pan prezident všechny mé návrhy podepsal! Vládu doplní pokrokovými ministry. Nejde jen o nejapný žert: Škromach už vážně navrhuje, aby koaliční poslanci předem podepsali, že pro zásadní návrhy vlády budou vždy hlasovat. Za komunistů to tak bylo. Podobný návrh měl i Hitler. Dostal od sněmu plné moci. Dejte mi Německo na čtyři roky a nepoznáte je. Dali a nepoznali. Škromach by chtěl totéž. Už mnoho let žádné politické dohody, plány a záměry u nás nemají smysl. Skutečnost jde vždy jinudy. Na tristním osudu Čtyřkoalice si to můžeme ukázat. Kolik slibů, závazků a smluv. Zmizely, než na nich oschl inkoust. S odstupem času může i hroch vidět, že celé čtyřkoaliční vrnění byl jen transfer lidovců k levé moci. Unie jí dělala kouřostroj, aby to nevypadalo. Politika asi není příliš těžké řemeslo - často v ní nepochopitelně vyniknou i očividní hlupáci. Jedno však potřebují i oni: svůj díl mandátů a alespoň trošku věrné spojence, schopné dohod. Čeští politici často věří, že tyto mocenské nástroje lze nahradit. Že existuje nějaká "vyšší spravedlnost", která politice vtiskuje ducha, že jsou "správné postupy", že mohou existovat i osmiprocentní vlády a že to je větší moc, než co pochází z náhodných voleb. Politikům se často zdá, že osobní vztahy mezi nimi jsou silnější než gravitační síly, které je drží na politické mapě. Volič si má vybírat "slušnost" a toho, kdo "nelže". Místo slušnosti a pravdy má nakonec na krku nesourodé slepence, které politický prostor zaplňují vzájemnou nevraživostí a vratkými kšefty. Sláva Marvanové je pouze náhodný jev - že právě ona a teď. Nepropadejme dojmu, že jde o hrdinku a pravdu. Spíše jde o politické nemehlo. Své ideje neprosadí a samo je nikoliv spojencem, nýbrž lehkou kořistí. Pozorujeme jen další kapitolu "rozjasňování" politické scény. Špidla vytěsňuje cizí prvky a hledá, co patří k sobě. Nalezeno už má dávno, jde jen o to, jakou technikou se s nestravitelnými komunisty spojit. Vládnout s vrtošivými minipravičáky se mu nechce. S komunisty by vládnout uměl. Zatím se bojí, našlapuje, ale znáte to, lidé si zvykají, cudnost opadává. Co bylo včera nepředstavitelné, je zítra skutečnost. Zatímco občanské strany nás oslňují vzájemnou nevraživostí, komunisti budou vyzvednuti vzhůru. Možná bychom si měli vynutit volební reparát. Místo reklamního balastu "děláme to pro lidi" měl by voličům položit zásadnější otázku: Opravdu chcete socialistickou vládu s podporou a spoluúčastí komunistů, případně totéž v opačném sledu?

Teroristé, svině bílá a sekyra
13.9.2002    Mladá fronta DNES    str. 07    Názory
    KAREL STEIGERWALD        
Pochopit krutost teroristického útoku v New Yorku není těžké. Krev, smrt, bolest nevinných, každý to viděl. Čeho chtěli teroristé dosáhnout? Jen předvedení sebe. Kdo byl pro ně a jejich ideologii před vražděním, byl pro ně i poté. A kdo byl proti nim už dřív, toho jistě nepřesvědčili. Asi chtěli mluvit především s Bohem. Provedli v dějinách celkem obvyklou operaci: na jedné straně lidské životy, utrpení, odvaha, krutost, na straně druhé věčné hodnoty, na jejichž oltář se ty životy kladou. Jak žít? Očistit svět od ďábla zabíjením lidí, nebo nechat lidi i ďábla na pokoji? Dějiny světa znají jasnou odpověď: Hubte ďábla - i s lidmi, kteří se k tomu přitočí.

Krámek s lidskostí

Islámští teroristé na tuto otázku odpověděli špatně, třebaže sugestivně. Postavit se ďáblovi v záři jejich krutého útoku nebude chtít nikdo. Všichni, kromě teroristů a jejich přátel, vidí ďábla právě v teroristech. Arabští svatí bojovníci vynalezli sice přitažlivou podobu zločinu, ale netrefili obal - nepřitahuje, nýbrž odpuzuje. Věděli, že moderní událost musí být fotogenická, jinak se nedostane do televize, natož do lidských myslí, ale nevěděli, že musí mít falešný, nejlépe zdánlivě humanistický obal, s jehož pomocí lze lidem vtloukat do hlav žádoucí poselství. Je to takový krámek s lidskostí, protože lidskost je v módě. Zabít mimořádně odpudivým způsobem tři tisíce lidí v USA neuškodí USA, nýbrž těm vrahům, kteří nepochopili, že svou krutost mají prezentovat - s lidskostí. Jinak se krutost prodat nedá. Geniálně to postihuje slavná ruská věta: Tak jsem ho, tatíčka, svini bílou, vzal sekyrou po hlavě. To dojme půl zeměkoule. Lidskost - tatíček, spravedlnost - svině bílá a sekyra co její neúprosný výkon. To se líbí. Pol Pot nikdy nevzbudil takové rozhořčení světa jako islámští vrazi, ačkoliv je v počtu mrtvol trumfl o miliony. Pol Pot kolem svých mordů rozložil krámek s lidskostí: tvořil zářné zítřky pro blaho lidstva, takže se jeho sláva dostala až do OSN. Hitler se ke stánku s humanismem otočil zády. Byla to chyba, Hitler je celým světem odmítaný masový vrah, zatímco Stalin a spol., mistři nejen ve vraždění, ale i v hauzírování s "humanitou", jsou mnohde dodnes hýčkáni a milováni jako otcové lidstva. Hitlera považovali za otce lidstva jen jeho spolupachatelé. Říkal příliš neomaleně: všechny vás vyvraždím a pak budu panovat. Pokud by k tomu připletl nějaké řeči o lidskosti, spravedlnosti, právu drobných lidí a že bude chránit slabší, měl by trvalejší ohlas.

Spasitelé jdou

Caligulovské postavy se úspěchu nikdy nedočkají. Děsí krutostí a bláznovstvím, ale brzy hynou. Islámští teroristé patří mezi ně. Postupují příliš otevřeně a přímočaře. Ohlasu se možná dočkají ve svém nebi, kam tak náruživě odlétají. To je ovšem ohlas, o němž se my nevěřící nemůžeme přesvědčit. Na nás víc působí jejich krutost a bezohlednost k lidem. Newyorské vraždění je naivní, průhledné a srozumitelné. Lidstvo mohou potkat podobné teroristické útoky, ale běh civilizace se neotočí. K takto přímočarému vraždění se přidá málo lidí. Nebezpečnější jsou hnutí zabalená v kabátě lidskosti, v hávu humanismu, v hávu šťastných zítřků pro lidstvo. Není řádný důvod myslet si, že Stalinové či Pol Potové tu už nikdy nebudou. Jistě se zas nějací v jiné podobě objeví. Osleplé lidstvo je přivítá jako vždy: Hle, spasitelé jdou. A na tuto roli nemají islámští teroristé nadání. Alespoň na neislámské straně světa.

***

Udělali někde teroristé chybu?
FOTO: ARCHIV

Lesk hradčanského trůnu již začíná působit
10.9.2002    Mladá fronta DNES    str. 10    Názory
    KAREL STEIGERWALD        
Glosa

Kolem volby prezidenta se dožijeme mnohé hanby. Vějička je to lákavá - býti novým Havlem, Masarykem, jistě na ni sedne kdejaký veleduch. Někdo jistě zatouží i být novým Gottwaldem. Jeden z prvních - exministr Bureš. Už dnes jej kompetence prezidenta a jeho postavení oslovují. Stalo se mu to hned poté, co jej k prezidentství pobídl ministr Gross. Bude to lavina. Kdekdo vybídne kdekoho. Lesk hradčanského trůnu oslepí kdejaké doposud rozumné oči. Vždyť kdo se nad sebou uvážlivě zamyslí, musí v sobě prezidentské schopnosti pocítit. Sloužit veřejnosti, kdo by to nedokázal! My ostatní se ohromně pobavíme. Pohled na lidi, kteří se nestoudně přeceňují a kteří věří všelijakým lichometníkům, bude jistě komický. Ty jejich komické čapí kroky k Pražskému hradu! Ta notáblovská nadutost! Řekne se někomu: Nechceš být prezidentem? Hned zvážní, napřímí se a chmurně klapne zobákem: Je to velká výzva. Nejhorší však je, že jednomu z těch čápů svatý úřad nakonec zůstane. Bude to asi ten, který je natolik zchromlý, aby se na něm shodla alespoň nesourodá vládní koalice. Najít nějaké širší dorozumění, které by vyneslo postavu důstojnější, asi nebude v našem politickém světě možné.

Srba a noví páni
9.9.2002    Mladá fronta DNES    str. 06    Názory
    KAREL STEIGERWALD        
Od tajných služeb jsme se nikdy ničeho dobrého, natož užitečného, nedočkali. Ani za starých pořádků, ani za posledních dvanáct let. Nanejvýš trapností a nechutných tahanic, přinejhorším pak nutkavého pocitu, že tajné služby k ničemu jinému nejsou než k rabování státního rozpočtu a že užitek přinášejí jen sobě. Zvláštní pravidlo: čím horší mají tajné služby pověst, tím jich máme víc. Na programu je právě teď ostuda vojenské rozvědky. Minule, jakož i příště může to být kterákoliv druhá tajná služba. Vojenští rozvědčíci jsou podezřelí z machinací. V tajných fondech mají "bordel". Prý jezdí po světě bez důvodů. O neprofesionalitě a selhání mluví i jejich ministr. Kryli Srbu, nechtěli jej vyhodit. Ještě podivnější však je, že jej vůbec měli. Srbu jako agenta cvičili už komunisté. Lustrační zákon zdárně překročil. Jak asi? Ministr to jistě ví. V čem záležela Srbova "elitnost"? Třikrát seskočil s komunistickým padákem na zádech, měl čtyři body ze znalosti kapitalistických armád a měl být vysazen za války v Německu. K válce nedošlo, mír trvá, Srba začal sloužit novým pánům, jsou-li však opravdu noví! Dosadil prý agenty na různá velvyslanectví - tato informace spíš vzbuzuje dojem, že si kamarádi přihrávali teplá místečka. Nakonec skončil ve vazbě. Rozvědka za ním stála, patrně pro jeho odbornost - bůh ví, proč právě tuto odbornost rozvědka potřebuje. Kdykoliv narazíte na člověka pestré anamnézy, nakonec se dozvíte: pozor, to je muž tajné služby. Civilní tajné služby jakous reformou prošly. Rozhodně se alespoň na oko zbavily tzv. "estébáků". Vojenská rozvědka zůstala ve stínu. Jestlipak agenta Srbu někdo přecvičil z boje proti kapitalismu na boj pro kapitalismus? Nebo se Srba přecvičil sám? Na co? Možná dodnes nikdo neví, k čemu vojenskou rozvědku máme. Vždyť ani s armádou si nevíme rady - proč je a jaká má být. Ale jedno víme: desítky nevinných agentů jsou Srbou ohroženy. Armáda je teď zachraňuje. Jak asi? Hřebíček do hlavičky trefil sám ministr. Nevylučuje, že někdo chce ochromit rozvědku. Využívá kauzy Srba k její likvidaci. Kdo? No asi ti kritici rozvědky. Nebo bin Ládin. Zlatá česká slova. Slyšíte je vždy, když je něco velmi v nepořádku. Ale rozvědka se likviduje sama. Nikdo druhý její aféry nevymýšlí. Vždyť i ta ministrova úvaha o ochromení pobízí k otázce: před čím nás ochrání rozvědka, která neochrání ani sebe? Dokonce ani před tím prožluklým Srbou.

Podvod v mlhách
7.9.2002    Mladá fronta DNES    str. 06    Názory
    KAREL STEIGERWALD        
Glosy 

Kavan si nepamatuje, jestli zdanil sponzorské příspěvky. Vznikají různá podezření, všelijaké výpovědi úředníků, Kavan se nehodlá bavit s tím, kdo o něm špatně píše, sám však lže. O věc se prý zajímá i policie. Budeme to vše dlouho sledovat, vlny se všelijak zatočí, leccos spláchnou, kus příběhu urve čas a v zimě kruté mrazy, policie nic nenalezne, mezitím Kavan vyhraje proces, protože nešlo o trezor, nýbrž o skříň z ocele se dvěma zámky, a nikoliv s třemi, jak lhaly noviny. A přitom jde o problém s rozměrem několika minut. Kavan se doma podívá na svou kopii daňového přiznání a připomene si, co zdanil. To nám pak řekne. Je předsedou světa, nenechá na sobě podezření. Totéž už včera udělal i jeho daňový úředník. Četl o Kavanově případu v novinách a hned jej napadlo: Jestlipak on ten Kavan ty peníze zdanil? Podívá se do skříně v kanceláři, má to tam! A je po případu. Všimněme si - po případu není. Jeho smyslem je: nikdo nikdy nic neví. V mlhách případ běží, v mlhách zajde. Věř pak své vlasti. Je v mlhách.

Pomoc, chtějí vám pomoct!
6.9.2002    Mladá fronta DNES    str. 06    Názory
    KAREL STEIGERWALD        
Glosy

Vláda prosadila vyšší zdanění milionářů. Udělalo to mnoho zlé krve, koaliční partneři byli pro a pak proti a vybojovali si ostudu o dvě procenta menší. Výnos zvýšené daně bude vzhledem ke škodám z povodní malý, nepatrný. Její smysl je propagační a ideologický, nikoliv hospodářský. Ne tak zcela. Tato dnes už slavná daň, která nezdaňuje milionáře, nýbrž zaměstnance s vysokými platy, může poškodit občany poškozené povodněmi. Zámožní zaměstnanci jsou sice zvyklí přispívat potřebným lidem, jimž osud nepřál či které potkalo neštěstí, ale urážlivá "milionářská" daň může jejich srdce zatvrdit. Už teď se zatvrzují: Když po nás Špidla jde, nedáme dobrovolně nic. Stačí, co nám ten pirát sebere. Po Špidlově milionářské novele zaplatí občan s milionovým příjmem ročně na daních o 3192 korun víc. Lidé poškození povodněmi mohou přijít o všechny peníze nad tuto částku, které by od soucitných boháčů získali. Pochybuji, že člověk s milionovým příjmem by poskytl méně než pět až deset tisíc. Co znamená tato poznámka? Buďto klasické: Jdou vám pomoct, volejte o pomoc! Anebo: Na boháče musí Špidla nalézt lepší kudlu.

Srba bude ministrem
4.9.2002    Mladá fronta DNES    str. 06    Názory
    KAREL STEIGERWALD        
Ničeho není nikdy dost. Nepřehledné příběhy Kavana a Srby jsou už zase obohaceny. Kavan měl jakýsi tajný sejf, který se omylem otevřel. Statisíce z něj přebral Srba, protokol o obsahu kdosi kázal zničit. Kavan o ničem nejprve neví, pak zas náhle ví. Šlo o jeho soukromé statisíce a o diety z cest. Vzpomíná si, že mu je tehdy Srba vrátil. Můžeme to spojit. Odkud měl Srba miliony v krabici? Byly to Kavanovy diety! Ani to nemusí být žert. Ta dvojice je hodna jakéhokoliv bizarního nápadu. Z ničeho jiného se jejich příběhy neskládají a žádného hloupého nápadu se nezřekli. Asi nás budou obtěžovat donekonečna. Kavan je ze všech politiků nejbarvitější postava, Srba lákavý typ. Vzpomeňme, kolika pitomostem jsme už měli uvěřit. Kavan nepoznal v úřednících ministerstva zahraničí v roce 1969 a 1970 estébáky. S tímto čichem se mohl stát ministrem. Když se opilý umlátil v nastartovaném automobilu o kolemstojící vozy, tvrdil, že načichl francovkou, a nám nezbylo než takto nedůstojného člověka s takto nejapnou fantazií brát za ministra. Jeho řeckobalkánské diplomatické kombinace by zasloužily extra rozbor. Jednou se chlubil, že ví o islámském agentovi, teroristovi v ČR, jindy se při vstupu do NATO ptal, jak se z něj vystupuje. Srbu dal ostatním za příklad. Srba na tom není lépe, jen sedí dole v suterénu. Jeho činy jsou čerstvě v paměti, tak jen pro pobavení. Na fotografii dívky napíše zlikvidovat a má tím na mysli peprný fejeton, kterým tu novinářku navždy znemožní, zatímco o milionech pod postelí říká: Tatínek je za komunistů našetřil z výplaty. Možná by měl říkat: Čmajznul jsem je, děcka. Ministrů si moc nepovažujte. Ministrem může být nejen Kavan, nýbrž kdekdo - a přežijeme to. Bůh suď, co vlastně v těch palácích dělají. Být ministrem zahraničí, zdálo by se, je asi nějaké velké, trošku tajemné a rozhodně náročné umění. Omyl - politický obejda kavanovského typu na to stačí. Obejda není zde míněno jako urážka, nýbrž jako kvalifikace. Obejda vejda, říkal Werich, vše nějak obejde. Kavan ví, o čem je řeč. Právě on byl vybrán býti ministrem. Je to záhada, nebo zákonitost? O Kavanovi už nic nového nevymyslíte. Nutně k vám musí přilétnout otázka: Co jiní ministři? Jsou bystřejší, lepší, poctivější? A napadne vás hříšná idea: Vždyť na těch notáblech nezáleží. Oni mluví, šmejdí v autech, vystupují v parlamentu, před kamerami, hemží se kolem povodní nebo hokejistů jako čilí brouci. Jsou vidět a slyšet, ale neznamenají nic. Jsou to takoví baviči a kejklíři. Chtějí zaujmout svými kouzly. V trezoru mají fotku, v krabici miliony, za krkem francovku. O kus dál neohroženě běží normální život. V něm žijí stovky vzdělaných, inteligentních a slušných lidí. Všichni mluví anglicky, ale nikdo jim neřekne: Odleť, chlapče, do Pekingu a prones tam nějakou pitomost. Pak leť zpátky. Buď ministrem. Ministrem nebude nikdo z nich. Bude jím Srba. Kvalifikaci má úžasnou.

Masky ve Spolaně
3.9.2002    Mladá fronta DNES    str. 06    Názory
    KAREL STEIGERWALD        
Glosa

V Neratovicích jakási firma prodává plynové masky. Byla obviněna z šíření poplašné zprávy a z lichvy. Obojí ovšem nelze. Buďto v Neratovicích nikdy nikomu nic v souvislosti se Spolanou nehrozilo, pak je firma vinna poplašnou zprávou, nikoliv však lichvou, neb ceny masek nejsou státem regulované, nebo pohroma ze Spolany hrozí a masky jsou pro občany nutné. Pak teprve hrozí firmě lichva, protože využívá tísně občanů ke zdražení zboží. V tom případě však věta o poplašné zprávě neplatí. Žalobci zase měli velké oči. Chtěli sežrat kapitalismus hned dvěma paragrafy. Zločin zní: někdo něco prodává a chce na tom vydělat. Ale kde jinde se dnes mají nabízet plynové masky než právě v okolí Spolany? A kde nelze šířit - po tom všem - poplašnou zprávu? Tamtéž. Orgány se měly starat o něco jiného: fungují ty masky i na smrady ze Spolany? Jsou bez vady? Neklame obchodníkova reklama lidi? To jsou otázky malé, ale hlavní.

Kdes byl, Otče národa, vyčítá se Havlovi
3.9.2002    Mladá fronta DNES    str. 10    Společnost
    KAREL STEIGERWALD        
Česko je krajinou pro potopy příhodnou - stát sice fungoval, ale my nadáváme. A hledáme viníky

Analýza

Máme dobrou náturu, pěkně ostrou. Zvláště teď, po povodni. Všechny pachatele si podáme bez servítků, a jak kdosi vtipně napsal, dokud nebudeme znát viníka všech těch vod, nepochopíme je. Na stopě už jsme, viníků a pachatelů je řada, prezidentem počínaje, ředitelem zoo konče. Jen u metra zatím vyčkáváme, jestli bude viník jeden, nebo všichni.

Přece jen nepřekročíme svůj stín. Prožili jsme stotřicetiči kolikaletou vodu, šest procent území bylo zaplaveno, povodeň postihla více než milion obyvatel. Přesto stát fungoval po celou dobu bez výpadku, bez panik, bez front v krámech, záchranný systém klapal. Ztratili jsme asi patnáct životů - většinou v kombinaci neopatrnosti a nešťastné náhody. Evakuace běžela bez poruch. Nebo opačně: stát i obyvatelstvo fungovaly zhruba stejně jako v okolních, podobně postižených zemích. Nikdo nepřinesl žádný popis pohrom v zahraničí, který by ukazoval, že cizinci zvládli povodně lépe než my. Zato popis, který dáváme sami sobě, je zarážející. Jako by nevyprávěl o povodni, nýbrž o nás.

Jsou české země spravovány jen pitomci?

Neradujeme se, že dodnes v podstatě neznámí kompetentní géniové z nějakých úřadů zachránili Staré Město pražské včasnou přípravou a stavbou bariéry, nýbrž obviňujeme darebáky (které?), že nezachránili Malou Stranu. Podle už odvolaného obvinění ministra Dostála to byli památkáři. Kdo je dnes pachatelem místo nich, není jasné. Důležité je, že si z úspěchu a neúspěchu vybereme neúspěch. Do našich vyprávění, která popisují české země jako území spravované výhradně pitomci, se neúspěch lépe hodí. Ovšem pozor - kdo si libuje v líčení neúspěchů, ten je také nakonec má. Spor Staré Město - Malá strana, který tak pěkně vyjadřuje naši společnou duši, má ještě další smysl, jako obvykle u nás - paradoxní. Postavit bariéru na Malé Straně znamená protržení bariéry na Starém Městě. Povodeň nás dialekticky poučuje: co jeden získá, druhý ztratí. Voda je jen jedna, když ji jeden nepřijme, o to víc jí přiteče k druhému. Protože nás velmi baví vyšetřování, přirozeně nepořádné, mohla by Malá Strana někoho žalovat: Nepustil vodu na Staroměstské náměstí, a tím způsobil vyplavení Kampy. Galerii pachatelů bychom rozšířili o další postavy. Možná by to mohli být hned ti autoři bariéry na nábřeží Starého Města. Potrestání nevinných je náš zamilovaný rituál.

I Hlava je vina!

Dobře nedopadl ani prezident s chotí. Veřejná a drtivá kritika se soustřeďuje na jejich pozdní návrat z Portugalska. Jsou debaty, jak měli kde přestupovat, kdo měl poslat letadlo, že čím dříve, tím lépe, a proč Dagmar ještě později než on, a jak to, že národ bojuje s vodou bez své Hlavy. Prezidentovi lidé jej hájí odkazem na letadla, letenky a tak podobně. Je to spor symbolický. Věcný obsah nemá a nejde v něm o nic jiného než právě o tu Hlavu. Zda prezident přiletěl o dvacet hodin později či dříve, je z hlediska potopy lhostejné. Z hlediska Hlavy je to rozhodující. Pokud to dobře čteme, jde o to, že prezident je náš otec, tatík, jakási skutečná hlava toho všeho u nás, která nás vede do bitky, první zvedne meč, první padne. Bez něho jsme bezhlaví, a dokud nám on sám neřekne, že je povodeň a že to bude těžké, nevíme to. Že je kdesi v Portugalsku, cítíme jako zradu. Nechceme pochopitelně, aby plnil pytle s pískem, ale chceme, aby (podobně jako mistr Jan Hus na Brožíkových obrazech či sám sv. Václav na koni)) naši povodňovou existenci duchovně zaštiťoval.

Prahneme po Otcích národa

Od prezidentů stále ještě chceme, aby byli vůdci, duchovní monarchové, jacísi čeští Minihabsburkové. Do tohoto obrazu se nakonec vtěsnal i Havel. Zanedlouho s tím budeme mít obrovské potíže - při příští volbě prezidenta už žádný duchovní monarcha nebude po ruce - ti se rodí jen v převratných dobách. Bude-li mít Česká republika štěstí, žádné velikány a Otce národa její všední dny už nevyprodukují. Ale kde pak vezmeme prezidenty? Zatím nám nebylo dopřáno mít prezidenty obyčejné, občanské, bez dvora a hradu a bez kazatelství, kteří se v obyčejném ospalém rytmu po pěti letech střídají. Tak jak prezidenty neumíme pro nedostatek duchovních monarchů volit, neumíme je ani měnit. Všichni ti dobří, které jsme měli (dva nebo tři), trvali v úřadu skutečně tak dlouho, až se to dá opravdu srovnat s vládou králů. Kdo Havlovi vyčítá, že se včas neujal jakéhosi mystického vůdcovství boje s povodněmi, utvrzuje právě tu obtížně uchopitelnou, ale oblíbenou roli prezidenta jako Otce národa. Pro sebe pak chce, logicky, roli poddaného. Až budeme více emancipovaní, až se bez Otců obejdeme, postačí nám také prezidenti obyčejnější. Zatím však po Otcích prahneme, a proto také povodeň s Havlovým trůnem zatřásla. Lidé říkají, že hlava státu je už "mimo", že už "nejde s lidmi", že dříve byl vždy vpředu, kdežto dnes už ne. To je ovšem jen emotivní popis monarchy, nikoli rozbor politické role prezidenta.

Kde byl Havel v úterý, když jsme trpěli?

Havel od začátku sledoval politiku jinou, než jakou produkoval parlamentní systém. S cestou, kterou republika šla, byl vždy v určitém rozporu, nabízel jiné vize a své cesty. V tomto smyslu byl poněkud "mimo" odjakživa. Postavení Otce jej vždy vyčleňovalo, ale také podněcovalo kritiku jeho úřadování. Jako Otec zastupoval celý svůj lid, ale jako muž s vyhraněnými politickými názory se s velkou částí politického národa často konfrontoval. Voda mu teď všechno odvedla v komické výčitce: Kdes byl, ó Otče, v úterý, když jsme tolik trpěli! Problémem je, kolik hodin mu trvala cesta z Portugalska, což je pro život země zcela bezvýznamné, kdežto jako problém nikdo necítí jeho sympatie k "milionářské dani", což může být pro zemi naopak velmi důležité. Veřejnost se proti Havlovi za povodní postavila. Možná by ji byl uchlácholil nějakým patetickým prohlášením či vystoupením už z Portugalska. To má však také svá úskalí. Za moravské povodně takové vystoupení učinil a zapletl se do sympatického, leč zcela odtažitého snění o urbanistice krajiny po povodni. Úvahy o vkusných lampách za dvacet tisíc korun mu vyplavení těžko odpouštěli. Letos takto nikoho nepodráždil. Veškerá kritika, ostřejší než před lety, se točí kolem hodin a letenek. Vypadá to, že Havel ztrácí. Malichernost kritiky ovšem napovídá, že za ní musí být skryto něco důležitějšího a že ztrátu obliby nenese voda, nýbrž něco, co už tu bylo před vodou.

Povodeň - spolehlivý Špidlův potah

Katastrofa je vždy užitečná, protože ukazuje nezbytnost vlády. Postižení, kteří si nakonec pomohou sami, snadno podlehnou dojmu, že jim pomohla státní moc. Jak se k povodním a k jiným neštěstím přitáčejí politici, stálo by za zvláštní historickou studii. Špidlova vláda by ji ovšem číst nemusela, počíná si zdatně. Povodně dokáže zdařile obracet ve svůj prospěch. Vrcholem je patrně Špidlovo tvrzení, že právě na tom, jak si vláda počíná při povodních, se dá ukázat dokonalost sociálního státu. To je tvrzení, které nemá žádný smysl a žádný vztah ani k povodni, ani k sociálnímu státu. Špidla by měl své tvrzení více vysvětlit. Je důsledkem sociálního státu staroměstská bariéra, nebo naopak fakt, že na Malé Straně nebyla? Špidla měl na mysli něco jiného než se handrkovat o bariéry. Měl na mysli propagandu. Řekl: Povodeň ukázala, že můj systém je dobrý. Vypadá to, jako by voda připlula jen proto, aby Špidlu prověřila a dala mu jedničku. Špidlovi navztek by se dalo také říci, že to byl právě náš raný kapitalismus, který prokázal odolnost vůči potopě. Jenže takové hádky zajímají asi jen politiky. Ti nikdy nepřehlédnou žádnou užitečnou surovinu, ať je to voda, sníh, oheň, vítr nebo horko. Špidla by si mohl zkusit tu svou větu z druhého konce: tržní kapitalismus a překonaný liberalismus by si s povodní nikdy neporadil! Propagační optimismus vlády je vlastně jen rubem našeho veřejného názoru, že všechno se zkazilo a všude v úřadech sedí pitomci. Pohled vzteklého zmaru a úsměvného sebevychvalování jsou vlastně jen různé fáze stejného měsíce. Záleží jen na tom, kde mluvčí zrovna je - u vlády, nebo mezi námi dole. Špidla je ovšem geniální taktik: z povodní učinil spolehlivý potah, který jeho sociální stát dotáhne do cíle. Proto také spravedlivou, jednoduchou a všem občanům společnou dočasnou povodňovou daň nahrazuje řadou sporných, zato trvalých daňových novel ve prospěch politiky ČSSD. Občané jeho úsilí pochopili "správně", to jest: nepochopili. A dali mu vysvědčení muže, který se stará o povodně výborně.

Česká tragédie

Kdysi se při katastrofách říkávalo: Bůh nás trestá za naše hříchy. Zjevovali se proroci, kteří lidstvo tepali a prorokovali ještě horší pohromy. Konaly se průvody a směrem k povodni letěly prapodivné modlitby. Temperamentnější křesťané se vrhali na Židy. Příliš jsme od těch dob nepostoupili. Bůh z argumentace sice vypadl, ale přesvědčení, že povodeň ukazuje, jak jsme špatní, trvá. Trvá také chuť najít nějaké Židy těchto záplav. V televizi vystoupil muž, kterému povodeň už třikrát za pět let zničila dům. A on jej vždy znovu postavil - na stejném místě. To už vyžaduje velkou dávku mystiky. Vede to k paradoxní úvaze. Nesvádějme potopu, důsledek počasí, na počasí. Budujeme si zemi, která je pro potopy příhodná. Proto je máme. V tom či onom smyslu - je to česká tragédie. Budeme se obviňovat - ale krajinu, jako ty ovce, nepředěláme.

***

PŘIŠEL VČAS? Prezident Václav Havel si z vrtulníku prohlíží zatopené území na sever od Prahy. Postiženou oblast ukázal z paluby také předsedovi Evropské komise Romanu Prodimu.
FOTO: ČTK

Demise, či poroba
30.8.2002    Mladá fronta DNES    str. 06    Názory
    KAREL STEIGERWALD        
Proč setrvává Koalice ve vládě?

Nikoho by nemělo udivovat, že socialistická vláda navrhuje tzv. "milionářskou daň". Brát bohatým a dávat chudým je odjakživa základní ideologický a propagandistický nástroj radikálního socialismu. Používali jej i velcí pohádkoví předchůdci Vladimíra Špidly, hloupý Honza a chytrá horákyně s Rumcajsem. Mýtus o tom, že se lidské soužení odstraní, když zbojníci boháčům vezmou bohatství a chudým je dají, lidé milují od nepaměti. Politici to vědí a rádi na tuto triviální vějičku občany lákají. Občané jim věří, ačkoliv na toto téma mají neblahé čtyřicetileté zkušenosti. Asi si je chtějí zopakovat. Špidlova strana nikdy netajila, že tak bude postupovat. Kdo to neviděl či vidět nechtěl, říkal hned po volbách, že se Špidlou přijde věk slušnosti. Racionálnější odhad zní: jde o věk socialismu. Potíž je v něčem jiném. Vláda socialistická není, nýbrž je koaliční. Nic není ideologii obou malopravicových vládních stran vzdálenější než populismus milionářské daně. Totiž - nebylo. Dnes milionářská daň oběma stranám už nevadí. Politici, kteří čtyři roky proklínali všemi neoblíbenou opoziční smlouvu, jdou dnes s udivující lehkostí za všechny její myslitelné bariéry. Všechno své středopravé vyznání zapřou za jedinou odměnu: být ve vládě. Větší množství politické poroby je obtížné si představit. Ještě horší je, že na názoru pravicových částic vlády vůbec nezáleží. Jejich úkolem není souhlasit či nesouhlasit, nýbrž držet dekor polyfonní vlády. Co socialistická vláda potřebuje v parlamentě schválit, schválí si s komunisty. Hlasy vládních partnerů nepotřebuje, třebaže je ochotně dostane. Pokud Koalice ve vládě nedokáže sehrát roli "brzdy" radikálního socialismu, měla by dát demisi. Vládě by to neuškodilo, Špidla by ji mohl doplnit ze socialistů nebo z komunistů, mohl by mít vládu menšinovou s podporou KSČM (jako už teď má) nebo by mohl s komunisty vytvořit skutečnou levicovou koalici. To by prospělo české politické scéně - zjasnilo by se, kdo je kdo. Mohly by vznikat čitelné levé a pravé koalice a voliči by si mohli jasněji vybírat. Byl by to cenný podnět povodní nynější zamotané politice. Ale nestane se tak. Povodeň občanské politiky od samohany neodchýlí. Spolknou vše, zapřou nos mezi očima. Jedním nad nimi Špidla vyhrává: říká, co dělá, a dělá, co říká. Ve vládní středopravici takového hrdinu nenajdeš.

Ti lidé kolem jsou idioti
29.8.2002    Mladá fronta DNES    str. 07    Názory
    KAREL STEIGERWALD        
Glosy

Dopravní situace v Praze je po povodni kritická. Tvoří se dlouhé kolony aut. Vy, kteří v nich sedíte a čekáte, trpíte kritickou dopravní situací. Tu situaci sami vytváříte. Kdybyste nikam nejeli, nemuseli byste stát v zácpě. Ba co víc, zácpa by nebyla. Ten zbytek, který by někam jel, jel by rychle a bez zácpy. Je to zajímavý paradox moderní masové doby. Lidé strádají činností, kterou sami masově vytvářejí. Každý jednotlivec se hněvá směrem k lidem kolem sebe. Vy idioti, nadává jim. Přehlíží, že mezi ně sám patří. Vleze do auta, jede, stojí, kleje v zácpě. Kolem sebe vidí - samé idioty za volantem. Proč někam jezdí, když je katastrofa? Dopravní situace v Praze se nezlepší. Auta jsou stále dostupnější, silnice naopak. Za katastrofy je to viditelnější, po katastrofě nebude lépe. Když jste si koupili tolik a tolik aut, musíte si zaplatit tolik a tolik nových silnic. Tuto pozoruhodnou myšlenku řekněte své vládě. Nebo raději zuřte na starých silnicích za volantem v zácpě, kterou vytváříte, a říkejte si, jak strašně iracionálně se ti lidé za volanty kolem vás chovají. Je to žalostné.

Vzpomínky zkušeného metráka
28.8.2002    Mladá fronta DNES    str. 06    Názory
    KAREL STEIGERWALD        
Metro, pýchu socialistické výstavby, zaplavila voda. Dovolte při té příležitosti hrst vzpomínek starého zkušeného metráka či metrovce. K výstavbě metra jsem se dostal krátce poté, co mě jako vojína základní služby vyhodili z kádrových příčin z Armádního filmu a přeřadili ke skupině vojínů a důstojníků, kteří stavěli právě to dnes nešťastně zatopené metro. Třebaže už byla léta sedmdesátá, něco jako černé prapory v lidové armádě stále existovalo. Byl to jakýsi pestrý shluk kádrově pošpatnělých či z jiných (psychických) příčin skutečné vojenské služby neschopných nejen vojínů, ale kupodivu i lampasáků. Takzvaní vojíni byli lidé, které socialistická moc pod záminkou "vojenské služby" lapila, uvěznila a nutila za stravu a nocleh v areálu, který neměl žádné vlastnosti kasáren, zato měl všechny vlastnosti věznice, zdarma pracovat v pražském podzemí na stavbě metra. Mladí lidé nepodléhali žádnému vojenskému výcviku a neměli žádnou zbraň. Vojnu jim připomínaly jen tupé tváře důstojníků, křik, hulvátství a sobotní nesmyslné pochodování na place před vězením. Byly to čistokrevné nucené práce a nezákonné věznění mladých lidí. Obojí organizovala lidová armáda. Zajatci byli částečně rádi, že nejsou v normálních kasárnách, nýbrž v tomto zajateckém táboře. Nemuseli si hrát na vojáky a celodenní pobyt v rozmanitých skrýších na staveništi metra v pražském podzemí byl přec jen zábavnější než čas strávený v bezprostřední blízkosti strašlivých obličejů komunistických oficírů. I důstojníci tohoto útvaru, který se snad jmenoval technicko-ženijní či pracovně-zabezpečovací, vytvářeli bizarní chásku. Někteří vynikali idiocií takřka neuvěřitelnou, která ani v obyčejné armádě nebyla už snesitelná, jiní (celkem dva majoři) byli prokazatelně negramotní, někteří pomatení a hrst, která vypadala přívětivěji, prošla prověrkami po ruské okupaci v r. 1968 jen částečně. Silné zastoupení měli alkoholici. Velel tomu generál degradovaný na plukovníka za osahávání nějaké sovětské ženy na diplomatickém večírku v Havaně, kde býval buďto fízlem, nebo přidělencem, což jedno jest. Za pomocníka měl plukovníka degradovaného na podplukovníka za to, že přikázal své baterii střílet čestné salvy, když se mu po pěti dcerách narodil syn. Mezi zajatce a důstojníky byli vklíněni absolventi stavebních a přilehlých vysokých škol, kteří v roli jakýchsi nesvéprávných zajatých poloinženýrů a polopolírů se zlatými kolejnicemi na ramenou práci zajatých vojínů na stavbě metra řídili. Jako při každé otrocké práci vojíni švindlovali, kde mohli, o kvalitu prací neměli žádný zájem, ulejvali se, a pokud to šlo, prchali z podzemí ven. Výsledky jejich práce byly mizivé. Situaci zhoršovali důstojníci, kteří stavebním pracím naprosto nerozuměli, ale do všeho se pletli a s ješitností hlupáků vydávali nesmyslné rozkazy, které mužstvo plnilo vesele, zatímco absolventi vysokých škol se zoufalstvím. Jako jediní věděli, co se pod zemí opravdu odehrává. Jeden z nich jednou ztratil nervy a okřikl svého důstojníka, ať drží hubu alespoň do té doby, než se naučí číst a psát. Chtěli jej dát za hanobení nešťastného důstojníka vojenskému prokurátorovi, ale upustili od toho, protože nikdo nechtěl zbytečně rozmazávat, proč je major lidové armády negramotný. Až vyčerpají vodu, dozvíme se i my, co se v podzemí odehrálo. Možná konečně uvidíme, jaké byly ve skutečnosti výsledky práce těch zoufalých vojínů-otroků, ubíjejících dva roky života nesmyslnými nucenými pracemi v prostředí největší hlouposti a hrubosti, jakou lidová armáda nosila. Třeba se pak zatopenému metru nebudeme tolik divit.

Stát po potopě
27.8.2002    Mladá fronta DNES    str. 06    Názory
    KAREL STEIGERWALD        
Vláda našla řešení: Přiškrťte buržousty

Špidlova vláda si po volbách připravila sociální stát o velikosti dvěstěmiliardového schodku v rozpočtu. Smyslem schodku je, věří vláda, zrychlený příchod blahobytu. Takový stát slibovala již před volbami, dostala na něj dost hlasů a sestavila k němu většinovou vládu. Povodně ji však postavily před dilema hodné Hamleta: jak bude vypadat sociální stát po povodni? Splní vláda vše, co si předsevzala, a ještě přidá nový schodek - škody po povodni? A proč ne? Nic není v lidské společnosti sociálnější, než když vláda organizuje pomoc pro statisíce lidí ožebračených povodní. A nic také není solidárnějšího, než když se na této pomoci podílejí všichni občané země. Ale také není větší neštěstí pro hospodářský život země než přidat k jednomu obrovskému (již existujícímu dluhu) další, nečekaný, stejně velký. Kdo si chtěl koupit (třeba i na dluh) nové auto, ale shořela mu chalupa, nepůjčí si dvojnásobek, nýbrž odloží koupi auta. Této rozumbradovské poučce dobře rozumějí občané, vlády už méně. Nejlepší místo, kde hledat peníze na povodně, jsou pro vládu daně. Takové, či jiné. Ještě lepší je cesta Jánošíkova: daně pro boháče! To se osvědčuje. V roce 1947 nepřišla povodeň, nýbrž sucho. Komunisté navrhli "milionářskou daň". Sucho ať platí bohatí. Výnos daně byl vzhledem ke škodám ze sucha nepatrný a z hospodářského hlediska bezvýznamný, zato šikovně připravil Vítězný únor. Špidla se asi inspiroval: vláda chystá povodňovou novelu daňového zákona - zvýší daně nejbohatším. Výnos očekává i dnešní vláda nepatrný (1,3 miliardy), ale heslo je to krásné: Ať platí pracháči! Smyslem "milionářských daní" nikdy není docílení nějakého pozitivního hospodářského efektu, nýbrž rozbití podnikatelského prostředí z politických důvodů. Bůh suď, proč se v tom zlíbilo i Špidlově vládě. Tak extrémně nalevo snad není. Složitější než tyto populistické kejkle je prověřit stávající rozpočtové záměry, znovu určit rozměry sociálního státu po potopě, zvýšit racionalitu a rentabilitu státních výdajů. To je postup, který zvýší hospodářský růst, je však pracný. Vděčnější je válečný pokřik: Přiškrťte buržousty!

Na Srbu zapomeňte
27.8.2002    Mladá fronta DNES    str. 06    Názory
    KAREL STEIGERWALD        
Glosa

Srbova aféra má smůlu. Spláchly ji povodně. A přitom měla našlápnuto na událost roku. Málokdo se může pochlubit příběhem s vražděním, s desítkami milionů v krabicích, s temnými stíny tajných služeb, ohromnými korupcemi a zhrzenými milenkami. Srbova aféra toto vše na repertoáru má. Navíc je nejasná, protimluvná, vzbuzuje podezření a otázky všemi směry. Co Srba, to nedokázal dosud žádný z našich výtečníků. Korupčníků či objednavatelů vražd nebo výstředních skandalistů kol tajných služeb měli jsme už dost - ale dostat to vše do jednoho příběhu, klobouk dolů. Ale co je to vše platné, když přijdou ohromné povodně. Srba je rázem zapomenut! Veškerý jeho um je nadarmo! Klobouk však nechme na hlavě. Ani Srba nepřekročí český stín: jeho aféra nebude největší v dějinách českého zločinu, nýbrž jako vždy zapomenuta. Zatímco obce čistí po povodních, Srbu stěhují z vězení na psychiatrii. Má deprese, potřebuje zvláštní péči a bere třináct léků. Osud statisíců evakuovaných je proti Srbově úzkosti úplný hadr, který ti vyplavení drží v rukou a uklízejí, čistí, perou. Srbův přesun k psychiatrům je správný krok - do zapomenutí. Stejným směrem možná vlny odnesou i spisy, svědky, pány žalobce. Takové aféry v Česku ještě nebylo, aby na konci měla přišpendlený nějaký rozsudek.

Čí je ta povodeň? Voda je kořist, dle tradice si ji přivlastňují všichni
23.8.2002    Mladá fronta DNES    str. 09    Názory
    KAREL STEIGERWALD        
Češi rádi přivlastňují. Rádi o vlastnictví různých událostí, případně i duchovnějších, nehmotných jevů svádějí strhující zápasy. Nic se neděje jen tak samo o sobě - vždy je to něčí, pro někoho, ve jménu nás nebo vás. U každé události je vždy důležité rozdělení - kdo proti komu, kdo za koho. Čí byl už sám vznik republiky? Domácí Maffie, zahraničních legií? Proti Římu, pro Husa? Čí byl odboj proti nacismu? Londýna, nebo Moskvy? O to se svedl krvavý poválečný zápas. Z nedostatku podobných velkých událostí svedeme v brzké době zápas o povodeň. Čí byla, komu slouží, kdo je v ní kladná a kdo záporná postava. Povodeň je cenná kořist. Karty se rozdávají už dnes. Prvním padlým je ředitel zoo v Praze. Udělali z něho kata. Ale to je jen epizoda, problém má samozřejmě větší dimenze. Povodeň patří těm, kteří chtějí do společné Evropy "co nejdříve a bez podmínek". Názor vlády: Evropa, právě proto, že tam vstupujeme, nám všem pomůže. Je to důkaz upřímné solidarity, tvář rodiny, tvář kontinentu. Ve skutečnosti si povodeň obratně (či neobratně) přivlastňuje, aby zdůvodnila a podpořila své záměry. Jako by tu povodeň byla proto, aby posílila náš vstup do EU. Tento vládní a také ryze český výklad je ovšem dost ošemetný a vzbuzuje i nepříjemnou otázku: Ona je EU jakýmsi klubem sobců, kteří v neštěstí a při katastrofách podporují jen své blízké členské a přidružené košile, ale vzdálenější a cizejší kabáty už ne? EU takovým klubem (doufejme) není. Katastrofa a pomoc, které se nám dostane, nemá se vstupem do EU nic společného. EU by nám pomohla v každém případě, ať už tam vstupujeme, či ne. Solidarita (ani evropská) nezní já na bráchu, nýbrž já na potřebného. Povodeň je nejen vlády. Přivlastnit si ji může i opozice. Na povodni názorně ukazuje plýtvání vlády a její nesmyslný rozpočet. Za organizační snahou vlády lze tušit pokus o upevnění paternalistického státu. Vláda se nyní zmocní kdečeho, a i když uschnou ulice, nepustí to už. Udělá ohromné dluhy a řekne: Byla povodeň. Katastrofou lze zdůvodnit mnoho nesmyslů. Povodeň patří i filozofům a jejich novodobým derivátům - ekologům: Velká voda je tu proto a proto. Špatně žijete, nezalesňujete, netvoříte harmonii mezi duchem a hmotou, netvoříte suché poldery a krajinu jste zasvinili postmodernismem a mravním relativismem. Povodně se zmocňuje každý. I svědci Jehovovi nám vlezou do bytů, aby pomocí povodně propagovali své ideje: Bůh, trest, povodeň. Katolická církev má názor modernější - povodeň není trest boží. Ale i ona si záplavy bere pod patronát. Nabízí službu lásky, naděje a modlitby. Zatím ještě nikdo neřekl, co každý víme: povodeň je zde, škody obrovské, a vy občané je zaplatíte. Vyplavení i ti druzí. Zde je solidarita opravdu na místě. Kolem ní může se tvořit nějaký nový státní pocit - jak to snad žádá i prezident. Zapíchněte si před okno českou vlajku a říkejte si tiše: Jsme hrdí na tuto vyplavenou zemi. Pak otevřte peněženky. Nikdo jiný za vás povodeň nezaplatí. Žádná vláda ani opozice, žádný Bůh či EU. Z tohoto hlediska je jedno, kdo bude povodeň nakonec vlastnit a kdo ji nejlépe využije. Ať ten či onen, platit budete jako vždy vy. No a co - však ta zabahněná zem je naše vlast. A já za státníky píšu: zas pokvete.

Paradox: neštěstí nás zlepšuje
15.8.2002    Mladá fronta DNES    str. 08    Názory
    KAREL STEIGERWALD        
Jsme svárliví. Rádi kolem sebe šíříme kyselost a jakousi strašlivou kritiku, ničící i nás. Rádi jsme ostře rozděleni na já (my) a ti ostatní blbci. Rádi nadáváme na každého, kdo je v pomyslném žebříčku světa o chlup výš než my. Dívat se na nás je často neveselé. Vypadáme jako nadutí a zamračení hrubci. Máme však i velké okamžiky. Většinou k tomu potřebujeme tragédii a neštěstí. V takové chvíli se zvedneme k vyšším výkonům. Objevíme v sobě dobré rysy: solidaritu, nezištnost, dokonce vlídné a přátelské zacházení s cizími lidmi. Najednou si uvědomujeme, že jsme jedno společenství lidí žijících v jedné kotlině. Umíme se postarat o druhé, aniž např. zkoumáme, zda je ten ničema klausovcem nebo lump od Špidly. Najednou jsme lidé, teče nám do bot a vše ostatní je právem malicherné. Je to zvláštní paradox: Českou republiku postihlo neštěstí, a to neštěstí nás obyvatele zlepšuje. Kdo šel včera Prahou, mohl cítit to zvláštní očekávání provázené sebedůvěrou: ať voda teče kamkoliv, my to překonáme. Jako by povodeň odplavila slavnou blbou náladu, pověstné české remcání a posměvačnou pasivitu. Země je zaplavena, statisíce lidí postiženy, materiální škody budou obrovské - a nikde nevidíš zoufalství. Vidíš (a nestydíš se to říct) hrdiny, kteří bojují s vodou, vidíš lidi obětavé a statečné. Vidíš solidaritu nikoliv jako prázdné volební heslo, nýbrž jako praktický lidský čin. Pamětníci řeknou - ve vzduchu je něco z roku 1989, kdy odcházející špína obyvatelstvo spojovala společnou nadějí a důvěrou v budoucnost. Ještě větší pamětníci si vzpomenou na srpnový týden 1968, kdy zemi zaplavila povodeň sestavená z tanků, děl a hrubých oficírských obličejů. Pohroma tehdy pozvedla obyvatelstvo k velkým lidským výšinám. Nazvěme tyto chvíle hvězdné okamžiky Čechů. Nejstarší z nás připomenou zářijovou mobilizaci v r. 1938. Poslední z těch okamžiků právě prožíváme. Ruší jej jen dva lidé, kteří chtěli rabovat či podle ministra Grosse jen vandalsky ničit. Dva proti deseti milionům, to je velmi pěkné číslo. Voda však odplave jako vždy a všude se zas vynoří bláto a mocné nánosy. S vervou se pustíme do jejich odklízení. Půjde to. Ne však dlouho. Možná si na bláto a mocné nánosy zas raději zvykneme, než abychom je pracně odstraňovali. Zjistíme, že bláto je úrodné, a hlavně: můžeme je vrhat po ostatních. Mocné nánosy neodstraníme, nýbrž zaarchivujeme a propátráme, zda v nich není něco zajímavého o spoluobčanech. Soutěž o to, kdo je větší ničema a hlupák v této české zemi, opět propukne. Je to divná trojčlenka: čím větší neštěstí, tím větší vzmach Čechů. Čím větší vzmach, tím potom hroznější úpadek. Tato povodeň nemá pamětníka. Co nás asi čeká po ní?

***

CHVÍLI V TOM JEDEME SPOLU 
FOTO: MAFA - RADEK CIHLA 

POPRVÉ V PRAZE 
KRESBA: FILIP ŠKODA

Když voda stoupá
13.8.2002    Mladá fronta DNES    str. 08    Názory
    KAREL STEIGERWALD        
Příroda s lidstvem nespolupracuje

Lidé rádi říkají: Svět už končí. Jsou stále větší požáry, záplavy, zemětřesení a srážky dopravních prostředků. Ludvík Vaculík kdysi napsal, že se nediví stále větším leteckým katastrofám, když se stavějí stále větší letadla. Jak tuto realistickou myšlenku aplikovat na déšť? Máme se divit povodním, když dlouho a moc prší? A máme se divit i tomu dešti? Nebo nás má upokojit poznání, že jindy je zas katastrofální sucho? Přírodní katastrofy provázejí lidské dějiny stejně pilně jako války. V tomto ohledu příroda s lidstvem nespolupracuje, ač by měla. Kdesi uvnitř nás, moderních lidí, je pevně zakutáno ono komunisticko-vědecké přesvědčení, že "poručíme větru a dešti". Všichni věříme, že ve světě má být pořádek a že pršet má jen, kolik je potřeba, zatímco letadla nepadají, neb pro pád není vědeckého důvodu. Obojí víme z fyziky. Letadla však padají a prší strašně. To musí moderního člověka zneklidnit a nutně to vyvolává otázku: počasí - kdo za to může? Každá katastrofa, jak jdou za sebou, je dobrou příležitostí k odhalení viníka. Kladou se praktické otázky úřadům a úředníkům: Co jste učinili, aby se povodeň nestala? Byli jste u neštěstí včas? Proč máte málo člunů, písku v pytlích, helikoptér? Kde jste byli, když pukla hráz? Kde jste byli před dvěma lety, když X. Y. varoval? Příčinou dešťů je zpackaná kuponovka. Pro jiného jsou proudy vod způsobeny bezbožným dluhem ODA. Nebo: Jakpak nemá ustavičně pršeti, když Grebeníček běhá volně po planetě? Lidé založení mysticky se ptají vzletněji: Proč vláda dopustila, že moc prší? A dokazují ze statistik, že za předešlých vlád zdaleka tolik nepršelo. Proroci upozorňují, že strašlivý déšť seslali bozi jako trest za minulé volby. Není však jasné, proč trpí i Švýcaři, kteří u nás nevolili. Nu, však i Švýcaři mají něco na svědomí. Filozofové napíšou: Už nikdy nebude člověk to, co byl před povodní. Noe bere na palubu všechny koaliční politické strany, i Cyrila Svobodu. Jen Hana Marvanová stojí sama na pobřeží vod. Profesoři etiky záhadně tvrdí: Vody opadnou, člověk trvá. Kdo má rád lidstvo, píše: Solidarita lidí poráží běsnící živly. To vše se stane, když moc prší. Když udeří strašlivá vedra, bude se říkat totéž. Lidé, kterých se katastrofy netýkají, je mají rádi, protože mohou přemýšlet, kolik mizerie obnáší lidstvo a kolik je mezi námi viníků. Říkají, že to říkali už dávno. Doplňme si přísloví "Člověk přemýšlí, Bůh se směje" moderním dodatkem: Směje se a strašlivě na nás, nikoliv poprvé, prší. Asi ví proč.

Ministr se přizná, lump zaraduje
12.8.2002    Mladá fronta DNES    str. 06    Názory
    KAREL STEIGERWALD        
Zavedením majetkových přiznání se pouze odvede pozornost od darebáků

Špidla zavede majetková přiznání všech členů vlády včetně nemajetných. Je to logický krok zejména pro toho, kdo chce zavést majetková přiznání pro všechny zámožnější lidi. Do koaliční smlouvy tuto položku nakonec nezanesli, ale nepochybujme, že tento trvalý socialistický požadavek bude Špidla prosazovat i v budoucnu. Teď požádá kolegy, aby udělali zevrubné přiznání svého majetku. Mohl by si přibrat i další efektní a oblíbené požadavky: snížit platy poslanců i ministrů či vyměnit vládní bavoráky za fabie. Ba co víc, ministři by se občas mohli mihnout v tramvaji, případně jet do kanceláře na kole. Vznikla by tak vláda lidová a oblíbená, čpící poctivostí a skromností. Ovšem jen v očích těch, kdo na takové efektní vějičky dají. Jiný smysl než mazání medu kolem voličských hub majetková přiznání nemají. Nic věcného nemění. Kdo získává peníze zločinem, lehce přiznání obejde, kdo je poctivý, bude se mořit s byrokracií. Ministr, který plánuje náhlé zbohatnutí, si může už dnes majetkové přiznání navýšit o očekávaný lup. Ministr, který v budoucnu nečekaně selže a podlehne korupci, má sto možností, jak zisk zatajit a do závěrečného přiznání jej neuvést. Napište to na pratetu je sice snadné heslo, ale platí. Ministr, který bude ministrovat poctivě, se musí už teď cítit ponížený - to mě mají za grázla, že se mi hrabou v majetku? - jenže potřebujeme ministry sebevědomé, ne ponížené. Korupci veřejných činitelů či krádežím veřejného majetku je pochopitelně nutno zamezovat ustavičně, ale prostředky a postupy, které mají nějaký faktický účinek. Těch máme dost, jenže leží ladem. Případ nejčerstvější: slavný Srba si postavil sídlo za desítky milionů. Změřil už berní úředník tento výdaj Srbovým daňovým přiznáním? Zaujal hospodářskou policii už vloni či předloni rozpor mezi příjmy a výdaji tohoto sekretáře? Boj s touto kriminalitou se nevede zvyšováním efektní, ale zbytečné byrokracie, nýbrž zlepšováním chodu státu, zákonodárství, policie a soudů. Tímto směrem se před administrativou nachází obrovské pole působnosti. Jenže ministr mávající majetkovým přiznáním je efektnější výjev než úmorné a krátkodobě takřka neviditelné "vylaďování" státu. Lidé to mají raději. Proti darebákům něco se děje, zaradují se. Zaradují se i darebáci. Zavedením majetkových přiznání bude pozornost od nich odpoutána bezpečným směrem: k byrokracii.

Peřina má dva konce
2.8.2002    Mladá fronta DNES    str. 06    Názory
    KAREL STEIGERWALD        
Glosy

Následující řádky mohou zaujmout i nás, ekonomické laiky. Když začala prudce stoupat koruna, spustila mladoboleslavská Škodovka ohromný nářek. Vyvíjela tlak, aby Česká národní banka zasáhla a korunu devalvovala. Většinu aut exportujeme a s drahou korunou nám klesají zisky. Jsme ohroženi. Podobné hlasy vydávaly i jiné exportující firmy. Český export zdraží, bude zle. Škodovka má nyní o miliardu větší zisk než loni. Důvod? Díky drahé koruně ušetřila za dovoz dílů a vydělává také na tom, že má úvěry v cizích měnách. Tatáž událost - posilování koruny - přinese firmě ztrátu i zisk. Jak kdy. Dohromady se tomu říká ekonomické vědy a neměli bychom to brát zcela vážně. Nejzajímavější vědecký poznatek je, že situace, která továrně škodí, jí také prospívá. Co je nevýhodné, je také výhodné. A naopak. Přikryj si peřinou hlavu, čouhají ti nohy. Se slabou korunou mohla by si továrna stěžovat - mám drahý dovoz, nepřežiju. To "nepřežiju" je vždy hlavní vzkaz vládě. Už někdo někdy volal na vládu: "Zasáhni, mám obrovské zisky?" Ekonomie je úžasná hračka.

Nová iluze: přišel slušný pán
1.8.2002    Mladá fronta DNES    str. 06    Názory
    KAREL STEIGERWALD        
Špidlovu vládu vítají jako žádnou před ní, s výjimkou Klausovy v roce 1992. Z nepatrných pohybů Špidly se zvedají nepřiměřená očekávání. V roce 1992 se věřilo, že za pár let tu bude Rakousko. Byl k tomu jediný racionální argument? Vytvořit v ČR za pár let to, co Rakousko vytvářelo čtyřicet let? A přesto se této naivní tužbě věřilo. Dnes se věří, že Špidla zavede dobro, slušnost a poctivost. Špidla není hulvát, má pěkný oblek a je zdvořilý. Jsou to dostatečné důvody k vyvolávání libých nadějí? V Čechách ano. Odchodem starých banditů Klause, Zemana (pro některé i Havla) přichází očekávané dobro, které vše napraví. Jak v kapce vody zde vidíme starou českou iluzi - lidé špatní soupeří s lidmi dobrými, mravnost s nemravností, pravda se lží. Doposud se vládlo špatně, nejprve Klaus, pak Zeman, dnes začíná vláda dobrého Špidly. Politici se netřídí na liberály, socialisty, komunisty, konzervativce či ekologisty, nýbrž na slušné a neslušné. Neslušní dohráli. Svůj osud konečně vkládáme do rukou slušných. Proto také může být pravicová US-DEU ve vládě, se Špidlou ji pojí dobro! Dobro se identifikuje snadno: několik letmých dojmů, iracionálních tušení, trochu sentimentu a kýče. Kdo se trefí a takto dojme veřejnost, má úspěch. Jednou s kýčem "dostižené Rakousko", podruhé jako "slušný člověk". Identifikovat zlo také není těžké. Zlo brání dobru, podle toho se pozná. Ale je nakonec dobrem poraženo. Rumcajs se dostavuje do Jičína a dělá na zámku pořádek. Ve skutečnosti se však nic takového neodehraje. Špidla není představitel dobra, nýbrž socialismu. Tak bude také vládnout. Pro někoho může socialismus splývat s dobrem jako pro jiného se zlem. A Špidla zavede tolik nikoliv dobra, nýbrž socialismu, kolik bude moci. Obdobně jako Klaus chtěl zavádět tolik kapitalismu, kolik bylo možno. Oba politici nabízejí a předvádějí konkrétní, věcný obsah politiky: věci veřejné spravovat tak či tak, rozhodnout o problému takto či onak. Taková sazba daně, taková dotace, více svobody, méně svobody, více dávek, méně dávek. Kdo zkusí na tyto, v demokratické společnosti dominující problémy nasadit mustr dobro - zlo, zblázní se, nebo alespoň začne nenávidět svět. Je lepším správcem veřejných financí politik jizlivý, nebo slušný? Špidla také neudělal žádné první kroky k dobru, nýbrž k socialismu. Udělal je razantně a čitelně. Neříkejme tedy - bude tu dobro, nýbrž socialismus. Rozdíl mezi Klausem a Špidlou není v dobru a zlu, nýbrž v tom, že jeden je socialista, druhý ne. To je věcný, konkrétní, hmatatelný rozdíl, který má vliv na životy občanů. Někdo chce žít po kapitalisticku, jiný ne. Hlavní otázka politiky zní: zavedeme socialismus, protože někteří kapitalisté kradli? Je to otázka nejen hloupá, ale i tragická. Někteří socialisté kradli také. Kradli dokonce, můj bože, i lidovci. Z této naivity je jediné východisko. Špidla nás spasí. Tak vzniká staronová česká iluze: přišel slušný pán. Špidla se může dožít i jejího konce: až padne, bude představiteli dobra zhanoben jako každý před ním.

Kontrasummit
30.7.2002    Mladá fronta DNES    str. 06    Názory
    KAREL STEIGERWALD        
Komunistická strana pozvala čtyřicet levicových stran z celého světa na kontrasummit NATO. Přijedou i ruští komunisti. Hlavní projev bude mít Grebeníček. Vymyslí se alternativní bezpečnostní konstrukce pro Evropu. Podle českých komunistů je NATO relikt studené války. Relikt studené války jsou především čeští komunisti. Aby to bylo zřejmější, pozvali si i ty ruské. Právě kvůli nim byla studená válka. Neboli: demokratické státy se čtyřicet let bránily ruské komunistické expanzi. Nakonec se ubránily. Ruští komunisti měli na expanzi jednak teorii o vítězství komunismu na celém světě, jednak patřičnou armádu. Armáda byla největší na světě, měla bojovat za mír a na pochod k Západu se nevydala jen díky existenci jaderných zbraní, jejichž obludnost naháněla nakonec strach i komunistickým vůdcům. Teorie o celosvětovém vítězství komunismu také slavila dílčí úspěchy. Úspěšné byly gerilové války a různé násilné převraty v nestabilních zemích. I břichatí čeští důstojníci kreslili šipečky, jak se nesmyslná československá vojska stahují ke Koblenci a překračují Rýn směrem na Paříž. Tomu všemu se demokratické státy Evropy vyhnuly - také díky NATO. Možná dnes NATO nefunguje nejlépe a možná jsou na místě i debaty o jeho modernizaci, ale není žádný důvod věřit, že různé dnešní odvary toho, proti čemu NATO demokracii bránilo, by zajistily svobodu a bezpečí lidí lépe. Je to stejně nesmyslné, jako kdybychom si dávali chránit demokracii různými postnacistickými bojůvkami, čili jako kdyby tomu slavnému kozlovi dali hlídat zelí. Komunistům také o žádnou bezpečnost demokracie nejde. Jde jim naopak o nebezpečnost, protože jen v jejím vzruchu naleznou své dnešní krmivo. Jejich kontrasummit jen přivolává věčnou otázku: chtějí zas zestátnit výrobní prostředky, zabavit lidem majetek a nastolit diktaturu proletariátu? Nechtějí? Proč jsou tedy komunisty? Odpověď na tyto otázky je důležitější než celý jejich propagační kontrasummit.

Kavanova obročí
29.7.2002    Mladá fronta DNES    str. 06    Názory
    KAREL STEIGERWALD        
Vratký "nový krok" Vladimíra Špidly

Včerejší pohovor Špidla - Kavan měl zajímavá témata. Špidla nepochybuje o tom, že se Kavan nepodílel na Srbově přípravě vraždy. Ujišťoval o tom veřejnost už minulý týden. Má pravdu, ale není jasné, proč to říká. Z přípravy vraždy nikdo Kavana nepodezírá. Zato měl Kavan velkou účast na kariéře úředníka Srby. V tomto ohledu mohl Špidlovi leccos vysvětlovat. Pokud se však Špidla zeptal. O tu kariéru Kavan pečoval čtyři roky, od slavné aféry údajně ministrem Zieleniecem podplácených novinářů přes případ Českého domu v Moskvě až po závěrečné Kavanovo vychvalování Srby. Není třeba ujišťovat, že Kavan nemá žádný podíl na vraždách, je třeba vnést jasno do letité spolupráce tandemu Kavan - Srba. To je Špidlovo téma první. Téma druhé: Kavan je v OSN jako soukromník, ovšem za Českou republiku, která by jeho činnost měla zaplatit, což nemůže, dokud nebude Kavan zaměstnancem ministerstva zahraničí, jímž zatím není, protože nepředložil bezpečnostní prověrku, kterou jako ministr nepotřeboval, jako zaměstnanec ano. Ministr Svoboda dosud není rozhodnut, zda s Kavanem pracovní smlouvu uzavře. Obsah předešlého odstavce vede k úvaze, nakolik je Česká republika spravována nemehly, která nejsou schopna seřadit několik jednoduchých myšlenek v logický sled. Například: Jestli se Kavan nedá prověřit, neměli jste z něj dělat ministra. Jestli jste ho poslali dělat předsedu VS OSN za ČR, tak mu to zaplaťte. Seřadit tyto příhody do přijatelného tvaru bude obtížné i pro Špidlu. Kavan ze židle v OSN neodstoupí. Bude se hájit, že by to byla pro ČR ostuda. To je pravda, ale stejná ostuda je, že tam zůstane. Dvojobročnickou hamižností komplikuje i vnitropolitickou situaci. Jeho poslanecký hlas může vládě chybět. Bude kvůli zvedání ruky ustavičně létat sem tam? Mohl by poslanecký mandát popustit dalšímu v pořadí, ale proč by to dělal? Za rok mu honor v OSN zmizí, mandát poslance mu vydrží ještě tři roky. Špidla by chtěl vykročit nějak nově - z jeho slušného vyjadřování a vlídného vzhledu mnozí usuzují, že to udělá. Hned na začátku cesty má před sebou pěkný balvan. Nejrozumnější bude, když jej zapře. To se v české politice vždy vyplatí. Kavan mu nabídl pěkné řešení: zváží odstoupení z třetího, nejméně zajímavého obročí, jímž je členství v Konventu EU.

Bosé děti, bosý táta
27.7.2002    Mladá fronta DNES    str. 06    Názory
    KAREL STEIGERWALD        
Glosy

Bosé děti se smějí bosému tatínkovi.Tak zní ruské přísloví. Unie svobody, která ve volbách utrpěla zdrcující porážku, se chce spojit s mnoha jinými trpasličími stranami, které ve volbách utrpěly porážku ještě víc zdrcující. Sčítá přitom různá půlprocenta a čtvrtprocenta hlasů, z nichž potom vznikne nová česká pravice, která povalí ODS. 
 Odkud se v politicích bere přesvědčení, že když se spojí neúspěšní, vznikne úspěch? Dobrá politika se nedělá shlukováním, množením a přeskupováním neschopných, nýbrž dobrým realistickým programem a trpělivou prací. Naše pidistrany spojuje jediné: často jsou směšné, odtržené od skutečnosti, utopené ve vlastních iluzích. Podivností svých nápadů voliče lekají. Politická matematika neříká, že jejich sčítáním vznikne nějaký větší celek. Říká, že součtem pěti nic je zas jen nic. Což neznamená, že nějaká nová (a úspěšná) pravicová strana v budoucnu nevznikne. Nebude to však cestou sčítání ničeho. Ale český politik nikdy neuzná, že je neschopný. Neúspěch jej utvrzuje v pocitu, že jej české lidstvo potřebuje. Založí si tedy novou stranu, odštěpí se z ní a pak to všechno sečte.

Pěkně obsazený děj
26.7.2002    Mladá fronta DNES    str. 07    Názory
    KAREL STEIGERWALD        
Sledujte pozorně případ Srba. Je efektní, lákavý a zajímavý. Má pěkně obsazené hlavní představitele, rolí drobného ničemy počínaje, pikantní kráskou v roli oběti konče. Nechybí role zhrzené samice ani vykutáleného ničemy z vyšších kruhů. Jako antický chór či deus ex machina vystoupil nečekaně prezident státu. Vděčné jsou i postavy, které nevystupují přímo, ale o nichž se ustavičně mluví. Jedna z nich je dokonce předsedou světa. Děj má šťastný konec: pikantní kráska je zachráněna, Mexičané za mřížemi. Neznáme však zápletku. Může se rozvíjet dvěma směry. Buďto jako krvežíznivá válka mezi vládou a opozicí na téma, kdo pěstuje vrahy. Opozice bude tvrdit, že vláda je jimi prolezlá a že minimálně předseda světa by se měl poděkovat. Vláda řekne, že za nic nemůže ani ona, ani předseda světa, že vraždění byla soukromá iniciativa úředníků, jimž vláda do hlav nevidí. Opozice bude tlačit na morální odpovědnost a udělá správný závěr, že tak jako s vrahy je to u vlády se vším. A že když Zeman byl sprosťák, tak se nedivme, že se nahoře vraždí. Vláda namítne, že to byla právě opozice s Klausem v čele, kdo u nás zavedl peníze, které svedly vrahouny na scestí. Nebýt peněz, které chce vláda zas zrušit, nevraždilo by se. V této pravolevé šarvátce přirozeně ustoupí příběh mexických ničemů do pozadí. Přestane se vyšetřovat, protože už to nebude nikoho zajímat, postupně se vše zapomene a časem se i převrátí v opak. Jednou se bude vzpomínat: to bylo tenkrát, jak se ta zdivočelá novinářka vrhla na toho hodného pána... Druhá možnost je nudnější. Spočívá v tom, že policie pečlivě vyšetří, co se stalo, co kdo udělal, a soud za to představitelům všech rolí vyměří trest podle zákona. Takový děj je ovšem nesmírně nudný a pobaví jen na chvilku. Naštěstí není příliš pravděpodobný.

Vzestup vykradačů špajzů
25.7.2002    Mladá fronta DNES    str. 06    Názory
    KAREL STEIGERWALD        
Srbův případ může dopadnout všelijak. Kdo má fantazii, může třeba očekávat, že Srba je nevinný a že do případu jej potopila poletucha Tomšovicová ze zhrzené lásky. Je možné vykombinovat si nekonečný počet příběhů - s různým posláním. Nejrozumnější však je nechat to na policii a soudu. Co je už dnes nepřehlédnutelné a neodvolatelné, je strašlivá ubohost jednajících postav. Příběh se dotýká nebes zločinu a společnosti, ale jednající postavy nepřipomínají zločinecké monumenty, nýbrž obyčejné vykradače špajzů. Říkají si "podnikatelé", ale disponují bystrostí a inteligencí venkovských obejdů, jimiž také jsou. Najímat na vraždu figurku jakéhosi patologického kriminálníka Citrona, notabene z příbuzenstva, či pověřovat organizací zločinu polomilostnou poletuchu je projevem hlouposti bezmála nekonečné. Podezíravější lidé říkají, že za tím vším musí být něco jiného, že to snad ani není možné, aby byl někdo tak hloupý. Dodejme, že naštěstí ke zločinu nedošlo, zhatila jej právě primitivnost účastníků. Tak nějak asi vypadá galerka kolem špajzů. Problém Srbova příběhu ovšem spočívá v tom, že se odehrává na druhém konci světa - v nejvyšších kruzích. Špajzovníci nikdy nevraždí novináře - i když případně v novinách stojí, kolik toho ve špajzu ukradli. Špajzovníci vraždí kvůli špagetám, novinář je pro ně hloupé nic. S odkazem na Karla Čapka a člověčí etiku jeho šizuňků podotkněme, že motivy k vraždě novinářů nacházejí jen velcí páni, zatímco na pikslu špaget ve špajzu jsou zas šupáci. U Srby je to však zpřeházené: šupáci poletují v nejvyšších kruzích. Když "přítel" generálního sekretáře ministerstva zahraničí ČR vyhrožuje novináři "Přídeš vo novinářský papíry, Kubíku. Já to zařídím u šéfredaktora", je to totéž, jako když napařený host vyhrožuje hostinskému, že na něj poštve kluky z vnitra, kde má známého bratrance. Můžete jen žasnout, kde se tam nahoře, v předpokojích ministra, bere takový hlupák, blábolící o jakýchsi "novinářských papírech". Jak to, že nahoře se dělá stejná politika, jako když se krade ve špajzu? Můžete také žasnout, kde se tam vzal sám ten ministr. Není na tom o nic lépe. Příběhy Srby jsou srozumitelné každému. Jiná věc je, jak se například se Štiřínem propytlíkoval u soudu. Ale nevidět, co je Srba lidsky zač, může jen slepec nebo ministr, který sice vidí, ale co vidí, mu nevadí. Takovou slepotou či otrlostí bývají čeští politici stiženi často. Kdo se trochu vyzná, ví, že kolem nich běžně cirkulují všelijaké podezřelé, bláznivé či podvodné figury. Nemá smysl připomínat jedince, protože víří kolem všech partají, s výjimkou KSČM, kde jsou takoví všichni. Politika tuto galerku přitahuje jak můry světlo. Oslňují politiky bizarními nápady a politici, jako ovce, za nimi věrně jdou. Někdo dlouho, někdo ještě déle. Díváš se, copak jsou slepí? Vyšší kruhy české politiky jsou zalidněny křupany. Marné jsou stesky Vladislava Vančury na prvorepublikové slámožery. Věc trvá dodnes. Proč bych měl odstupovat, pomyslí si nahlas Kavan, vždyť já jsem žádného vraha nenajímal.To zas mají trpět nevinní? Kavan, a není sám, neví, že muž vysokých kruhů, ministr, snad i předseda světa, se s vykradači špajzů nesmí a nemůže vůbec znát. Vždyť takový velký muž, správce cizích osudů, z hlubin své moudrosti na první pohled vidí: toto je vykradač špajzů, pryč od něj. Jiná věc je, když velký muž světa z těch končin kolem špajzu sám pochází. Co má pak kristepane vidět na těch ubožácích divného? Vidí obyčejné lidi, jako je on. A obyčejní lidé mají u nás zelenou.

Zločin z nebe
24.7.2002    Mladá fronta DNES    str. 06    Názory
    KAREL STEIGERWALD        
Útok na novináře je útokem na svobodu

Je Srbova aféra ostudou minulé vlády? Kavana? Zemana? Tajné služby? Nebo sociální demokracie? Srbova aféra je ostudou celé společnosti. Její snášenlivosti k ničemnostem. Krom Kavana měli by z veřejného života abdikovat další: vyšetřovatelé Štiřínů, soudci některých Zemanových pomluv, prolhaní velitelé tajných služeb, to vše jen namátkou a jako příklad z politického světa. Ale známe se: abdikovat nikdo nebude. Spousty malých ničemností nám prošly před užaslýma očima, které viděly, jak orgány činné a soudní zacházejí s mizery - s benevolencí jednou urážlivou, jindy směšnou. Celá země v TV slyšela, jak na Štiříně vydírají: soud řekne ne. V orgány máme důvěru jen malou - příliš často nastolují spornou spravedlnost a málo brání naše bezpečí. O to častěji se spravedlnosti smějí. Možná že druhá strana v orgány věří víc: splete je, umlčí, prý i podplatí, případ zamotá. Jde do svých ničemností s důvěrou - dobře to dopadne, vše nám zas projde. Srba je muž mnoha afér - přikrytých i zamotaných. Měl nosem narazit dřív, u menších věcí. Příležitostí k tomu bylo ažaž. Nemusel by se dnes vznést tak vysoko. Ale ve světě, kde ti mnoho projde, můžeš lehce uvěřit, že ti projde všechno. Snadno uvěříš, že se stáváš bohem. Proč chtěl vražedný nájemce dát zabít novinářku? Buďto z patologické nenávisti za články minulé, nebo z obavy, co ještě vyjde najevo. Vražda novináře je vždy vraždou zvláštního druhu. Zasáhnout má strachem všechny. Strachem mluvit a psát pravdu, strachem ozývat se proti někomu nebo něčemu, strachem být svobodný. Je to jedna z nejhnusnějších vražd: svobodné lidi chce zastrašit a uvrhnout je v područí a vrahounům chce vytvořit režim zvláštních výsad. Vtip je v tom, že tento druh mordování svobody nepřichází náhlým pádem z nebes. Vyvíjí se dlouho. My tomuto úpadku přihlížíme, mnozí aktivně. Ministr Kavan jej dokonce vydával za ctnost. Nabízí se otázka - budou se u nás jednou střílet i politici? Odpověď není těžká - pokud připustíme, aby se mezi námi zdárně rozvíjeli lidé, kteří věří, že se stávají bohy, pak ano. Anebo zachovejme klid: Srbova vražedná aféra neznamená nic. Spadla z nebe.

Jen když se smějeme
23.7.2002    Mladá fronta DNES    str. 06    Názory
    KAREL STEIGERWALD        
Glosy

Čeští Romové žalují britskou vládu za to, že jim při kontrolách na ruzyňském letišti znemožnila odlet do Spojeného království jen kvůli barvě pleti. Žaloba může mít úspěch. Kontroly jsou skutečně pochybné a snadno vyvolají podezření, že jde o šikanování lidí s jinou barvou pleti, i když úředníci takové podezření zakrývají občasným šikanováním i bílé kůže. Na ruzyňské dění jsou dvě hlediska: Nepromyšlené britské přistěhovalecké zákony přitahují české Romy i z důvodů finančních, a být v Čechách Romem není žádný med. Naši Romové by měli podat žalobu i na českou vládu, která činnost ruzyňských komisí dovoluje. Vystavuje doma své občany represi úředníků jiného státu, a ještě to vydávala za svůj "úspěch". Takový proces by možná pohnul našimi stojatými vodami, v nichž romská menšina žije. Žalovat vládu za odpírání svobod není v Čechách obvyklé. Není to ovšem proto, že by se české úřady žádných přehmatů nedopouštěly, nýbrž proto, že české obyvatelstvo hodně vydrží a na útoky proti svobodě není příliš citlivé. Šikana sem, šikana tam, jen když se smějeme.

Svoboda tu je, či ne?
22.7.2002    Mladá fronta DNES    str. 06    Názory
    KAREL STEIGERWALD        
Glosa

Ve vládě je jeden Svoboda. Cyril. Druhý Svoboda, Pavel, předsedá výboru poslanců pro integraci s Evropou. Je to víc Svobodů mezi mocenskou elitou, než obvykle bývá. Neexistovala u nás vláda, aby v ní nějaký Svoboda nebyl. To platilo i za komunistů. A když nebyl Svoboda v první lajně, našli jste ho mezi náměstky. Mnozí Svobodové byli primátory. Poslance nepočítáme. Těch je. Jeden Svoboda byl i prezidentem. Spousta Svobodů je v různých státních úřadech. Jdeš tam se žádostí, klepeš na dveře, co je tam napsáno? Svoboda! Díváš se na křestní jméno, byl už ministrem, nebo teprv bude? Jen předsedou vlády ještě nebyl žádný Svoboda. Zapišme si pěknou větu úrovně E. E. Kische: Až u nás zas už nebude svoboda, bude předsedou vlády Svoboda. Je to záhadné. Země, která si svobody užila tak málo a má s ní tolik neohrabaného trápení, je plná Svobodů. Kde se vzali? Možná je to myšleno ironicky. Díval se kdysi po zrušení roboty naštvaný hrabě na toho utrápeného nevolníčka, jak táhne pluh, a řekl: To je teda pěkná svoboda. A už to tak zůstalo. Svoboda. Myslíme, že je. A ona není.

Pro brouky a proti broukům
20.7.2002    Mladá fronta DNES    str. 06    Názory
    KAREL STEIGERWALD        
Ministr Svoboda chce přes sto milionů na propagaci Evropské unie. Už letos to bylo milionů čtyřicet, před rokem padesát. Když mu je dáte, za rok bude chtít sto padesát. Kolem těch peněz udělá výbor, kancelář, tajemnici, šoféra. Požadavek je to jakoby rozumný. Vláda použije ty peníze, aby nám vysvětlila prospěšnost vstupu do EU. Jenže v tom je právě ten zakopaný pes: vláda nám všem vezme peníze na propagaci své akce, ale kde vezmou na svou akci peníze ti druzí, kteří vstup do EU za prospěšný nepovažují? Demokratická rozhodování mezi dvěma možnostmi mají probíhat pokud možno za rovných podmínek. Sto milionů pro EU, sto milionů proti, to by bylo rovné. Vláda může vychvalovat, co chce, naše peníze na to vždycky získá. Čím víc těch peněz bude mít, tím víc si bude připadat jako vláda. Je spousta důležitých témat a problémů, které by si také zasloužily přídavek sto milionů. Někdo si třeba přeje sto milionů na prosazení gripenů, protože cítí, že jsou nesmírně zapotřebí a že je možná vláda nakonec nekoupí. Někdo by chtěl sto milionů na AIDS, na život proti smrti. A tak dále. Vstup do EU je politické rozhodnutí. Vláda i všechny politické strany v něm hrají své politické role. Výsledek ano či ne je závislý právě na této politické hře. Podle ní se občané rozhodnou. Vrážet do jejich rozhodování každý rok sto milionů jako do prodeje pracích prášků nemá smysl a není to poctivé. Přeloženo jinak: občany zmámíme, nalákáme jejich vlastními penězi. Proto tu vlády nejsou, aby nás korumpovaly a podrobovaly propagačním akcím za naše peníze. Nejsou, ale dělají to. Teď zrovna ten Svoboda. Věc má i praktický aspekt: sto milionů na podporu vstupu do EU si rozhrabou mezi sebou všelijací čiperní šíbři, organizátoři přednášek, kampaní a otravných osvětových akcí. Na naše rozhodování o vstupu to bude mít vliv zcela nepatrný, přesněji žádný. Med na hubu nám mazat nikdo nemusí. Jsme dostatečně soudní, abychom pochopili, že do EU vstoupit musíme, byť to má i své brouky. Ostatně, byl by to pěkný protivýcvik: vrazit sto milionů do propagace těch brouků v EU. A my, zralí lidé, co uděláme pak? Brouci nebrouci, vstoupíme tam. Máme svou poučku a dáváme ji zadarmo: nechoď proti proudu času. Tečka. Sto milionů pošlete školám.

Nová státní idea
19.7.2002    Mladá fronta DNES    str. 06    Názory
    KAREL STEIGERWALD        
Kolega větší nepřítel než extremista

Sněmovní funkce jsou konečně obsazeny. Poslanci potřebovali mnoho hlasovacích kol, a dokonce i pár slz, aby se dopracovali výsledků, které si strany podle formule "poměrné zastoupení" domluvily předem. Mnoho nových poznatků tyto paví tance nepřinesly: vládní koalice raději volí komunisty než kandidáty ODS, orchestr sto jedna hlasů přes Klausův pokus otestovat jej zatím funguje. Klub ODS je osamělý, zatímco komunisté se vyšvihli vzhůru. Dosti děsivé je zjištění, že velká část této sněmovny dá hlas raději komunistovi než kandidátovi ODS. Válka mezi demokratickými stranami, v níž si poslanci přeměřují totéž co kluci ve filmu Knoflíková válka, mění sněmovnu v žírný lán ječmene, v němž se komunističtí poslanci dobře pasou. Jde o známé nadání slepotou, jíž se demokratičtí páni poslanci bezstarostně nechávají postihnout: kolega je větším nepřítelem než extremista z okraje politické scény. Jako by demokracii tento hazard zvlášť přitahoval. Funkcí je opravdu dostatek. To je také nový výsledek: sněmovna se pod záminkou poměrného zastoupení stran změnila v množivý reaktor na funkce. Disponuje celkem třiasedmdesáti předsedy a místopředsedy výborů. Vedení má vedle předsedy šest místopředsedů. Obsazeny jsou i funkce ve vedení stranických klubů. Komu je to málo, má v nabídce parlamentní delegace nebo komise, které budou k různým příležitostem vznikat. Poslanec bez funkce bude vzácným zbožím. Nejde jen o to, že množení funkcí množí příjmy poslanců, nýbrž jde o ideu zhoubnější: co téma, motiv, problém, konfliktík, nápadeček, to úřad s podpředsedy a mezitajemníky. To je, zdá se, prvotní státní idea nové vládní koalice. Pokud se jí bude skutečně držet, čeká nás kupení komisí, výborů, narůstání židlí a kanceláří, vzmach neplodného úřednictva a vzmach jeho moci. Češi kancelář milují. Kdo v ní je, nikdy se jí nevzdá. Ke kanceláři patří důstojnost. Býti tajemníkem, podsekretářem či alespoň vrchním referentem - splněný český sen. Cestou tohoto množení se vydal parlament. Protože je nejvýš, bude také vzorem. Explozi úřadů můžeme očekávat všude pod ním. Takto moderně rozplozuje se dvacáté první století.

Nevíme, co je uvnitř melounů a žen
19.7.2002    Mladá fronta DNES    str. 07    Názory
    KAREL STEIGERWALD        
Pošetilí lidé a hlupáci bojují za rovnoprávnost žen. To by mohlo ženám jen uškodit. Ženy nemohou mít stejný plat jako muži, protože mají menší hmotnost, spotřebují méně potravin a na ošacení vyžadují méně látky než muži. Dokonce lze říci, čím méně látky, tím pro ženu lépe, zatímco muži na ty své odpudivé, bachraté a hadrovité figury potřebují látky čím dál víc. Neoblečená žena vypadá velmi příznivě, zatímco muž bez šatů vzbuzuje oprávněný hnus. Ženy také méně vypijí. Provozní náklady žen jsou malé, kam je dáte, tam čekají a nemají žádné výdaje. K čemu jim větší plat? Podávají také menší výkon v práci. Zkuste někdy naložit lopatou vozík mulče spolu se ženou. Podáte třikrát větší výkon než žena! Zadejte jim trojčlenku, budou se lopotit celé hodiny. Zkuste o závod drtit kamení, vyhrajete zas vy. U žen platí: čím větší vzdělání, tím méně kamení nadrtí! Čili: nedávat jim vzdělání. Také se neorientují v prostoru. Uveďte ženu do pohybu, ona se brzy ztratí. Většinou za sedm minut. Náklady na její nalezení zvyšují vaše výdaje, Také proto máte větší plat. Naivní bojovníci říkají: Za stejnou práci stejnou mzdu. Ale copak žena někdy vykoná stejnou práci? Žena vždy vykoná práci jinou! Postavte před hromadu dříví muže, ženu a sekyru. Pozorujte, co se bude dít. Muž začne štípat. Žena uchopí sekyru a udělá cokoliv jiného. Hlava ženy připomíná meloun. Ne vzhledem, nýbrž tajemností. Díváte se dovnitř, ťukáte, nasloucháte, čicháte, ale co je uvnitř, se nedozvíte. Je už to zralé, nebo ne? Arabové říkají: Do ženy a do melounu nevidíš. Do muže vidíte snadno. Zaťukáte, zní to dutě. Když máte pochyby, zeptáte se. Muž odpoví a vše je jasné - blbec. Co říká žena, nikdy nepochopíte. A za to by měla brát stejný plat jako vy? Shrňme: ženy jsou lehčí, mají malou spotřebu potravin, látky a nápojů, pořád je musíme hledat, dělají něco jiného, než jsme jim uložili, borové kůry naloží třikrát méně než my, špatně drtí kamení, i když mají vysokou školu. A přesto jimi zaplňujete i sněmovnu. Dvě pronikly až do vlády. Skeptici ovšem namítnou: No a co? Vždyť celá vláda vypadá, jako by byla jen z žen. U žen jako u vlády nevíme, co je v hlavách. Mnoho toho nebude. Například tento článek. Kdo ho dokáže napsat? Muž, nebo žena? Aha!

Podezřelí hoši hlasují
18.7.2002    Mladá fronta DNES    str. 07    Názory
    KAREL STEIGERWALD        
Glosy

Sociální demokraté si kontrolovali hlasovací lístky při volbě Hany Marvanové. Volby jsou tajné, nikdo nemůže poslance nutit, aby řekli, jak volili. Ovšem dobrovolně to říct mohou, když chtějí. Tak si tu první větu opravme: Sociální demokraté si dobrovolně kontrolovali hlasovací lístky. A jsme doma, u staré známé "dobrovolnosti" z dávných let, kdy se "dobrovolně" musela spousta věcí. Jak by se asi vedlo poslanci ČSSD, který by lístek dobrovolně neukázal? Ale institut tajnosti je stejně ošidný jako imunita. Oba chrání poslance před případnými ústrky za jeho politické projevy. Pocházejí z dob, kdy bývali zástupci lidu čas od času za své projevy panovníkem vsazováni do vězení. K čemu jsou dnes, nevím. Máme snad tak málo svobody, že poslanci musí tajit, jak hlasovali? A máme tak zbabělé poslance, že by si netroufli svůj politický projev veřejně hájit? Asi dvakrát ano. Jedna věc je názor mít, druhá pak utajit jej před vedením domovské partaje. Třetí věcí je věčná potíž politických stran - za partaj zvolen, za sebe hlasuji! Ukaž tedy hlasovací lístek, ty můj podezřelý hochu.

Věřte číslům, lžou
17.7.2002    Mladá fronta DNES    str. 06    Názory
    KAREL STEIGERWALD        
Miloslav Ransdorf nás v tomto listě vyzval, abychom pěstovali kritické myšlení v prostředí plném banalit, polopravd, nepravd a demagogie. Zde tedy jeden takový pokus má. Být proti lžím, demagogii a dezinformacím je chvályhodné. Každý, kdo se pustí do boje s tímto smetím, hned se cítí sám lépe. Už boj sám od sebe bojovníka od lží a demagogie spolehlivě odpojí. To je veliká přednost boje proti lžím. Má však háčky, jako všechno. Bojovník proti lžím například musí sám něco říct. A vlastními výroky může boj proti lžím nakonec oslabit. Případně se pěkně se lží a dezinformací sesnoubí. Proti lži se nejlépe bojuje čísly. Ransdorf jich už léta uvádí celé řady. Procenta, body, dolary, nárůsty a poklesy. Například: Itálie 10 350 USD, Velká Británie 10 420 USD, Španělsko 6010 USD, Francie 12 790 USD, Nizozemsko 11 860 USD, ČSSR 10 130 USD. Co to je za čísla? Ransdorf (kdysi prý také Vladimír Dlouhý) z nich vyvozuje záhadné tvrzení, že Československo se v osmdesátých letech vyrovnalo Itálii a bylo jen o chlup pod Francií. Je celkem jedno, co ta čísla znamenají. Pokud by se vám nezdála, Ransdorf dodá jiná, případně ocituje statistiku OSN, udělá výpisky z ročenky CIA a předloží grafy. Kdo by s ním polemizoval, dopustil by se stejného bludu jako Ransdorf sám - utápěl by se v kolotání čísel, jimiž lze dokázat cokoliv, hrál by s nimi okouzlující duchovní hry a vyvozoval všelijaké, řečeno přímo a obyčejně, nesmysly. Co je Česká republika, Itálie a Francie po čtyřiceti letech panování komunismu, ví každý, i laik, i slepý hlupák, každý obyčejný turista, který po těch státech chodí a rozhlíží se. Žádná čísla nepotřebuje, ani nějaké teorie. Ještě dvanáct let po pádu komunismu je jedna z těch zemí očividně zplundrovaná. Rozdíl mezi její životní úrovní a úrovní ve Francii či Itálii se bude vyrovnávat možná ještě desítky let a stopy po panování komunismu se také nezahladí za jednu generaci. K poznatkům, že komunistická vláda plundrovala zemi, potřebuje vědecká čísla, statistiky, procenta a nárůsty HDP jen lhář nebo ve všelijakých pseudovědách utopený komunistický teoretik. K poznatku, že ji zvelebila na úroveň Itálie, potřebuje těch čísel dvojnásobek. Hru čísel milovali komunističtí intelektuálové odedávna. Věří, že v číslech je pravda. Kolik pytlů pšenice, tolik tun mědi. Celé to čtyřicetileté postupné upadání českých zemí do ubohosti a marasmu bylo provázeno nekonečným mumláním čísel, procent a přírůstků. Všechny tabulky a statistiky připomínaly šamanská zaklínadla. Smysl neměly žádný, ale kdo jim věřil, byl šťastný. Země se proměňovala v obskurní modlitebnu, z níž prosby k marxistickému božstvu vyletovaly v podobě shluků a rojů černokněžnických čísel. Už sám zakladatel Marx se bez přesných údajů a statistik nehnul. Potíž byla v tom, že je musel falšovat, protože neodpovídaly jeho teoriím. Velkým Ransdorfovým předchůdcem byl také tajemník KSČ Karol Bacílek. Poskytoval vždy ohromné množství čísel a procent. Komici Lasica a Satinský, pokud se nemýlím, sestříhali v roce 1968 z rozhlasových archivů geniální rozhovor s těmi Bacílkovými čísly. Kladli jim otázky a čísla se z tajemníkových úst řinula v prostomyslné upřímnosti jako obludná metafora celé té komunistické hlouposti. Bacílek "mal všetkého sto desať percent a ešte aj viac, lebo to o desať narástlo a na strednom Slovensku celkom tricať tun na hektár, čo bolo o dve sto percent viac než vtedy". Ransdorfova číslomanie vypadá podobně. Měli bychom konečně pochopit, že komunistické učení není žádná věda, nýbrž sektářská věrouka, která v náboženském zanícení ráda vědeckou hantýrku využívá. Čísla miluje, protože čísla jsou pro ni jaksi výsostným znakem učenosti. Provádějí se s nimi složité výpočty, které připomínají slavné pokusy vypočítat, kolik sedne andělů na špičku nože. Operace s čísly, která mohou být i pravdivá, může přinést zajímavé výsledky. Ty vědce tak rozpálí a oslepí, že třeba opravdu budou zas tvrdit, že ve Francii je jen o chlup vyšší životní úroveň než u nás za komunistů, nebo že v Británii žije třetina obyvatelstva pod hranicí bídy, což u nás ne. Věrohodných čísel pro toto podivné tvrzení si zkušený odborník opatří libovolné množství. Vědy si lidé váží. Generální tajemník ruských komunistů Chruščov počátkem šedesátých let tvrdil, že SSSR předběhne USA tuším do roku 1970. Vysypal k tomu z rukávu také spoustu všelijakých čísel a procent. Za tuto nekonečnou hloupost se mu kupodivu nikdo nevysmál - naopak byl ještě populárnější a u evropských vzdělanců stoupl tento nevzdělaný hlupák v úctě. Místo aby se od ukrajinského řezníka s odporem odvrátili, viděli v něm naději na skvělé zítřky, které přijdou už kolem roku 1970. Ransdorf žádá od české politiky nové myšlenky, hodnoty a žasne nad opakováním několika floskulí. Českou republiku vidí jako "pařník iluzí a předsudků". Třeba má pravdu. Jenže v tom pařníku není zahradníkem, nýbrž rostlinou. Třetina Britů žije mu pod hranicí bídy. Ach jo.

Proč?
16.7.2002    Mladá fronta DNES    str. 08    Názory
    KAREL STEIGERWALD        
ODS má na stole rozbor skupiny funkcionářů. Po Klausovi je to druhý pokus o výklad volebního neúspěchu. Oba se v hodnocení rozcházejí. Obsahují také nápady, které si hodnotitelé mohli přečíst během minulých let i v novinách. Dělejte, co chcete, nic nového nikdo neobjeví. Analyzujte volební slogany. Kritizujte kampaň. Pomyslete si, že média jsou nepřátelská. Řekněte si, že volební kampaň měla být jiná. Nebo na ní trvejte, protože jiní měli být voliči. Nebo si poznamenejte: Nemáme hezké tvářičky. Bez nich to nejde. Chybou bylo, že jsme měli jen jednu tvář. Či bylo dobré, že jsme měli alespoň tu jednu tvář. Bez ní bylo by hůř. Této činnosti se říká analýza. Je to jakási odbornost, která dokáže poraženým vysvětlil příčiny neúspěchu, případně umí ten neúspěch obhájit. Do "analýzy" vkládají odborníci své sny, tužby a také příští záměry. Cena "analýzy" je v tom, že řeší situace, které se staly v minulosti a které již nepřijdou. Říká se tomu - poučme se z minulosti. V minulosti najde každý chyby, jaké chce. Úspěch politické strany zajistí tři veličiny: pověst, pověst a zase pověst. To je moudrost nad všechny analýzy. ODS má pověst dvojí: strana bez spojenců, obklopena už jen nepřáteli, zato odpovědná za spálenou zemi devadesátých let. Je lhostejné, zda tato dvojí pověst odpovídá skutečnosti, ale je rozhodující, že ji veřejnost jako takovou bere. Politika, která nedokáže věrohodně obhajovat své dílo a která neumí nacházet přiměřené spojence, nemůže být úspěšná. ODS všechny problémy a nedostatky devadesátých let nechala své opozici napospas. Dnes už trpí za všechno - jako by v zemi byla sama. Trpí právem, kdo se nebrání či kdo za obranu považuje mobilizaci a jiná abstrakta. ODS tvrdí, že je ideově čitelná. Možná, ale k čemu jí to je, když je na to sama? V poměrném volebním systému musí každý umět nacházet spojence. Je celkem jedno, zda ODS přistoupí k porážce s alibismem, či kriticky. Důležité pro její osud je, jak se otevře budoucnosti. Tam ji nečeká minulost, nýbrž události, které ještě nezná ani ona, ani vláda. Na ty se staré postupy hodit nebudou. Je to zajímavý paradox: léta ODS transformovala stát. Teď by měla podniknout totéž sama se sebou.

Do toho, teroristé, ono to jde!
15.7.2002    Mladá fronta DNES    str. 08    Názory
    KAREL STEIGERWALD        
Šestnáctiletý plus dva nezletilci přepadli mošnovské letiště, rozbili světelná návěstidla, střepy rozseli po přistávací dráze a patrně se pak odněkud chtěli dívat, jak právě přistávající boeing situaci nezvládne. Jak havaruje a jak se zabije sto šedesát pět lidí. Ředitel letiště Červinka nás však ujistil, že má naštěstí důmyslný systém kontroly, takže na podobnou věc přijde včas, ještě před přistáním letadla. Všichni můžeme být rádi, že se přistávací plocha včas zamete a onomu letadlu, které mezitím počkalo v ovzduší, se nic nestane. Ale to je vyprávění jak z nějaké frašky. Důmyslný systém znamená, že se tři mladiství mohou prohánět v noci po letištní ploše a ničit zařízení. Poté mohou letiště opustit, hezky zmizet v dáli a být později dopadeni služebními psy. V čase od půlnoci do čtvrté ranní mohou ničit světla, což se pozná i z dálky bez důmyslu - světla totiž zhasnou. Důmysl asi zní: Šéfe, nesvítí to! V časech terorismu je to důmysl podivný. My laikové můžeme si přeložit: každý trošku školený terorista může na českých letištích vyvádět, co chce. Stačí, když svou odbornost zvedne jen trošku nad odbornost tří odrůstajících dětí. Před časem pronikla novinářka na ruzyňském letišti bez prohlídky naschvál až do letadla. Nedávno žertéři ukradli reflektor hlídkujícímu pancéřovému vozidlu před Svobodnou Evropou v Praze. Nyní jsou to tři běsnící nezletilí. Jako bychom vysílali teroristům vzkaz: Do toho, jde to!

Peklo, totiž ráj
13.7.2002    Mladá fronta DNES    str. 06    Názory
    KAREL STEIGERWALD        
Vládní koalice navrhla šest místopředsedů a trvá na poměrném zastoupení stran ve sněmovně. Říká: Je to naše priorita. Přidělíme stranám místa, ony si je rozdělí. Taková spravedlnost se všem líbí. Dělá však něco jiného. Ze šesti místopředsedů zvolila ve dvou kolech jen dva své. Třetímu svému, Marvanové, už hlasy nedala. Ani levé, ani pravé opozici nedala zatím nic. Co to znamená? Demonstraci síly. Po zaváhání při volbě Zaorálka ukázala vládní koalice, že je soudržná, ukázněná a jednotná. A že umí trestat. Komunisté jsou v podezření, že Zaorálka nepodpořili dostatečně - koalice jejich postup do funkce pozastavila. ODS navrtala koalici Klausovou kandidaturou na místo předsedy - taktéž pozastavení. Ve sněmovně proběhla dvě volební kola jako napomenutí s výstrahou. Špidla mocenským hrám rozumí a v žádném případě nebude tolerovat výstřelky. Na vzpurnost může snadno doplatit i Marvanová. Neprojdou ani pokusy vykličkovat si nějaké výhody. Ví to Svoboda? Všichni čtyři nezvolení budou kandidovat znovu. Že by koalice opozici do křesel místopředsedů nepustila, není pravděpodobné. V příštím kole opoziční kandidáti patrně už projdou. Nicméně si zapamatují Špidlův vzkaz: Co chceme, můžeme. Vláda tvrdí, že chce být vládou všech. Takové prohlášení se přijímá velmi rádo. Po republice se rozlévá jakési sice vlahé, ale také naivní očekávání. Už zase se mluví o nové politice a jiném stylu. Špidlovy fráze vzbuzují libá očekávání. Není k nim však žádný důvod. Záměna Zemanova hulvátství za Špidlovy úsměvy nemůže zastřít podstatu: Špidla má v rukou bezmála veškerou moc a představuje nejsilnější vládu, jakou jsme dosud měli, zatímco Zemanova vláda byla velmi omezená. Číslo sto jedna je matoucí. Špidla má obrovský prostor k manévrování. Jednou může stavět ODS proti lidovcům, příště zas může lidovce strašit komunisty. Za všemi růžovými nadějemi je nakonec holá skutečnost: Špidlova vláda bude vládou všech přesně v rámci potřeb moci, kterou má, ani o hlas jinak. Té moci použije ke svým cílům. Krok za krokem bude zvedat vzhůru k nebi své švédské peklo. Totiž ráj.

Dopis našemu hnutí
11.7.2002    Mladá fronta DNES    str. 06    Názory
    KAREL STEIGERWALD        
Proč nebouří na náměstí davy rozzlobených osobností?

Dost se divím, že v těchto vedrech nestojíte na náměstí. Že vás není sto tisíc a že ve vašem čele nebouří přední lidé země. Že veškerá média nespustila ohromný poplach. Že s plamenným prohlášením Takhle ne! nevystupuje řada politiků. Že Ruml není zase ve spacáku. Proč? Dokonce to ani nevíte. Svoboda v naší zemi je už zas, a hned dvakrát, ohrožena. A naše hnutí spí. Za prvé: novopečená vláda chystá výměnu mediálních rad podle svého gusta. Aby to mohla udělat, připraví vládní většina nové zákony, které jí to umožní. Kdo si myslí, že tak chce vláda upevnit nezávislost medií, je slepý. Má moc a nepochybujme, že ji hodlá využít. Vladimír Just mlčí. Za druhé: agent BIS Hrubant měl kdysi vypátrat, jak unikají tajné informace z BIS do rukou sociální demokracie. Agent došel k závěru, že takový kanál existuje. Podezíral čtyři důstojníky BIS. Jakmile se ČSSD dostala k moci, byl agent obviněn z vydírání, zpronevěry a výtržnictví a putoval do mnohaměsíční vazby, zatímco čtyři podezíraní důstojníci putovali do vyšších funkcí v bezpečnostních složkách. Tři roky po zatčení a po sedmnáctiměsíční vazbě byl agent obžaloby zproštěn. Dokonce i státní zástupce vzal žalobu zpět. Obvinění bylo vykonstruované, svědci nevěrohodní, svědectví rozporuplná. Agent tvrdí, že šlo o mstu za to, že vypátral onen kanál BIS - ČSSD. Ovšem čtyři podezřelí byli podezření zbaveni tím, že sami přiznali, že kanál nejsou. Kdo zde cítí silný dech spravedlnosti, je blázen. Nicméně proces běžel tři léta bez jakéhokoliv zájmu nějaké veřejnosti či nějakého úřadu. Hrubant seděl, teď ho zprostili žaloby, život jde dál. Vyšetřuje někdo, zda šlo o smluvenou pomstu? Možná ten podezíraný. Oba různorodé případy mají jedno společné: nikdo v nich nic nebezpečného nevětří. Všechno pěkně klape vpřed za milého nezájmu. Socialisti vymění mediální rady k obrazu svému, všichni pokrčí rameny a řeknou: Nu, vždyť to jsou socialisti. Hrubantovi možná vyplatí odškodné. Že by řekli pardon, nevěřím. Vláda už teď vidí, že má pěkný kredit - může si troufnout, co jiným jen tak neprošlo. Kdyby Klaus řekl, vyměním mediální rady, mám na to většinu sto jedna, hořela by půlka Prahy. Kdyby dal koaličním partnerům šest křesel, byl by bezohledným diktátorem. Kdyby Hrubant vyčenichal kanál BIS - ODS a šel za to do vězení, zbořil by se svět. Život není symetrický. Co je jednomu dovoleno, druhému ne. Klaus je nepřítel země, ale Špidla je jen usměvavý a vlídný pán. Nastoluje vládu slušnosti. Vyšetří někdo někdy pozadí případu Hrubant - tak podezřele čpící zneužíváním bezpečnostních složek a soudnictví v politických hrách? Nejste na náměstí jako za časů Hodače. Je vedro, asi jste u řeky. A přitom vám vláda říká do očí: Všechny rady přediktujeme. A vy nesvoláváte zástupy rozzlobených osobností před státní zastupitelství a do spacáku před soudní budovu. Kde je petice za Hrubanta? Možná mi namítnete, kdybychom se starali o každý takový případ, ulítali bychom se. Máte pravdu, ale vy jste se starali jen o jeden. Proč? Abyste měli vládu, kterou teď máte, ale která vám opravdu sebere vaši televizi. A možná dá znovu zavřít Hrubanta. Zachce-li se jí, může.

Vy, svět a Kavan. Tak to chodí
10.7.2002    Mladá fronta DNES    str. 08    Názory
    KAREL STEIGERWALD        
Kavan se stal předsedou Valného shromáždění OSN. To je rozhodně pro ČR dobré. Alespoň si zas pár lidí najde na mapě tu malou zemičku u Polska a poblíž úpatí Alp. Některé Čechy však rozčiluje, že Kavan byl kdysi ve vztahu k StB Kato a že tohle si OSN nezaslouží. To je chabá námitka. V OSN zasedali a úcty požívali už onačejší kosové než nějaký Kato. Jen namátkou - lidojed Idi Amin. Proti němu je nějaká nevědomá komunikace s úředníky StB či kterými čerty jen slabý čajíček. Vpřed se však dere vzpomínka na Waldheima. Podobně jako Kato měl vztahy ke špatné organizaci (SS) a podobně jako Kato si doma prosadil, že je bez viny. Na rozdíl od Kata měl však funkci skutečně významnou a skandál s jeho minulostí později přerostl v monumentální případ. Rakousko se postavilo proti celému světu - za svého v té době dokonce už prezidenta. Zahraničním pozorovatelům to připadlo hnusné - chránit něco tak pochybného, jako je muž s nacistickou minulostí. Rakušané měli jiný názor. My doma už bychom ho také měli mít. Za svým Kato stojíme, máme k tomu i rozsudek, který ctíme, protože soud je soud. Měli bychom i pro rakouského Waldheima mít větší citlivost. OSN už má takový osud. Organizace, která měla před padesáti lety dát světu andělská křídla, je čím dál méně významná a stále méně také může. Utápí se v procedurách, trpí obstrukcemi, které produkují nové prudce namnožené a někdy i ničemné státy a v hlasovacích mašineriích stále častěji (přesněji odjakživa) vítězí nedemokratické, totalitářské, násilnické země nad těmi ostatními, protože jich je na zeměkouli většina. Tomuto včelínu bude Kavan předsedat. Neměli bychom se v jeho slávě šťourat, nějak přízemně mudrovat, že má dvě obročí, že to či ono nestihne, že si svůj úřad vyhudlil na často pochybných státech. To vše z hlediska úřadu, který má - být předsedou světa - je malicherné. Možná namítnete - být předsedou světa je stejně malicherné. A budete mít pravdu. Můžete však věnovat dvacet minut rozjímání na téma: Vy, svět a Kavan. Možná dojdete k zajímavým závěrům. Předseda světa Kavan mezitím odletí do New Yorku. A zase se vrátí. Tak to chodí na světě. Máme v něm hodnostáře.

Mládí republiky: vpřed!
10.7.2002    Mladá fronta DNES    str. 09    Názory
    KAREL STEIGERWALD        
Špidlova vláda je velmi mladá. Velmi mladí jsou její ministři. Je to nejmladší vláda. Mladé myšlenky. Vede nás mládí republiky. Kde se bere ten kýč - že mládí je samo o sobě nějaká hodnota? Což staří blbci nebyli kdysi blbci mladí? Ze všech stran jsme obtěžováni nadšením, že je kdosi mladý, kdosi jiný ještě mladší a ten nejlepší že je nejmladší. Když to takhle půjde dál, dostaneme se s mládím do záporných čísel: ten a ten je nejlepší, protože se ještě ani nenarodil. (To má filozofickou hloubku. Nenarodit se, to je umění. Kdo z nás to dokázal?) Mládí každý vychvaluje - a přitom není nic nepříjemnějšího než být mlád. Špidlova socialistická mládež odvážně vytrčuje bradu - od zítřka bude vše jinak, Postaru se žít nedá, pryč se zkostnatělým myšlením. Pozor na ně. Myslí si, že hloupost je soustředěna jinde - u starých lidí. Ale hloupost mládí je nebezpečnější, je aktivní, činorodá, agresivní. Starý blbec už jen tak apaticky pokyvuje hlavou, mdle nadává, chabě šíří kyselost, kdežto mladý blbec nepokojně pobíhá, obtěžuje okolí hlukem a nadšeně realizuje nesmyslné plány. Svůj pokřik, považuje za souhlas davů. O své vlastní blbosti ještě málo ví a zbrkle ji považuje za moudrost nové doby. Je proto nemilosrdný a zásadový. Rád likviduje nesprávné věci i lidi, protože hoří pro to správné. Mladý člověk je nebezpečný a bezohledný. Rád ubližuje. Špidlovu mladou vládu neoceňujme naivně pro to mládí. Však se ti socialističtí mládežníci rozestoupí: někdo uspěje, jiný ne, někoho bude věnčit slušnost, jiný bude gaunerem. Ale lidé propadají nadějím: ti hoši jsou tak mladí... konečně už bude dobře. Oj, oj. Jediné, co je nepochybné: ti chlapci zestárnou. A přijdou noví mladíci, členové nějaké ještě mladší vlády, kteří zas řeknou: Stáří fuj.

***

KONRAD ADENAUER

Jeden z těch, co vstoupili do politiky ve věku poměrně pokročilém.
KRESBA VÁCLAV TEICHMANN

Loučení s Klausem
9.7.2002    Mladá fronta DNES    str. 06    Názory
    KAREL STEIGERWALD        
Čtěte zprávu: Klaus se odstěhoval z velké kanceláře předsedy do malé kanceláře řadového poslance. Bezmála šest let trvalo české pravici, než dokonala harakiri. ODS je mimo. Trosky unie působí v levolevé vládě jako křoví. Strana lidová pochopila svou levou duši. Expertů, kteří vědí, proč zmizela pravice z českého nebe, je nekonečně. Mají rychlé a jednoduché rady. Většinou jde o tytéž rady, které to šestileté harakiri provázely. Východiskem těch rad bylo: Odstraňte Klause, může za všechno. Touto větou bylo také vleklé harakiri za časů Sarajeva odstartováno. Kolik odborníků nám už řeklo, že odstranění jednoho politika změní svět? Naše politika se nerada zabývá tématy, projekty a plány. Zabývá se raději osobami. Ten je dobrý, ten špatný. A přitom málokdo si pozve na stavbu domu projektanta jen proto, že je vlídný a hezky se usmívá na lidi. V politice to důvod je. Je mazané na jednoho člověka všechno hodit. Uleví se všem. Svět je hned přehlednější a každý už také ví, co a jak se mělo udělat. Spíše pravicových občanů je skoro polovina. Ovšem občanů spíše levicových je také skoro polovina. Moc se mezi nimi přemisťuje zdlouhavě a na základě velmi jemných pohybů. Změna bývá často téměř nepostřehnutelná. Kopat do těchto jemných nerovnováh je nesmírně riskantní. Tragédie Sarajevo se českou politikou potáhne ještě mnoho let. Patrně do časů, než budou všichni jeho aktéři bez milosti vyhubeni. Těžko vypočítat, kolik trestných bodů si přisoudí Klausova ODS, kolik Zieleniec, kolik Pilip s Rumlem, kolik lstiví lidovci. ODS nám své chyby neukáže. Asi věří, že jsme je neviděli. Ostatně je to jedno. Všichni se budou navzájem vinit. Nechť. Klaus se stěhuje do malé kanceláře. Ale konec pravice v Čechách se neblíží. "Pravicovost" je dobré zboží. Problém je, že má málo dobrých prodejců. Víc má bratrovrahů. V takto deficitním prostředí se Klaus může brzy vrátit, připomeňme prezidentův výrok. Pravice vyhrála socialistům volby. Asi je to česká tradice. Úpadek trval šest let. Cesta vzhůru může trvat i dvojnásobek.

Jak se hladí švy
4.7.2002    Mladá fronta DNES    str. 06    Názory
    KAREL STEIGERWALD        
Vláda bude levolevá, skoro jednobarevná

Pravolevá vláda tedy bude. Položky vládního programu se plynule odškrtávaly, původně dramatické jednání plynulo poklidně. Nebude to však vláda pravolevá, nýbrž levá. Zas skoro jednobarevná. Kdo si prostuduje plánované schodky rozpočtu, přičte k tomu jejich obvyklé socialistické překračování, napíše: Bude to vláda levolevá. Z "pravicového" repertoáru nepřibrala do programu nic podstatného, z levých čísel vzdala se sociální demokracie ve prospěch svých středopravých partnerů jen malicherných položek. Nakonec to zas odskáče jen nějaké registrované partnerství. Socialisté je rádi pustí, kol homosexuality se sociální stát netočí. Problém nemůže udělat ani schodek rozpočtu - lze o pár procent couvnout a pak, za rok, jako obvykle slíbená čísla zas překročit. Rozpočet vyjadřuje vždy nejvážnější politický zájem a má být zdrojem hlavního politického konfliktu. Tato abstraktní kniha, plná nesrozumitelných čísel, vždy nejvíc určuje, kudy země jde. Může se však stát vedlejším tématem, když to hlavní je víc před nosem - vládu mít a v ní být. Lidovcům se nevyjednávalo těžce. Program pro ně není až tak důležitý. Být u toho je důležitější. Do tuhého šlo až při debatě o počtu ministrů. To je obor, kterému KDU-ČSL rozumí velmi dobře. Kdyby neočesali neústupného Špidlu, zahojili by se na unionistech. Někteří unionisté se do této porážky nehrnuli. Budou velmi obtížně vysvětlovat, co vlastně v té vládě uhájili a proč v ní jsou. V kuloárech unionisté říkali: Hanka zlobila. Ale už nezlobí. Vláda je vláda. Švy se uhladily, vláda vykročí do života. Příliš optimistický krok to však nebude. Žádné rozpory koaliční jednání neodstranilo, nýbrž jen pozastřelo. Kde nebyla shoda, napsalo se: obě strany zváží další postup. Rozpory trvají dál, bouřlivě či nesměle je bude vláda prožívat při každém významnějším kroku. Oba středopraví partneři se nevyhnou zpytavé otázce: Co vlastně v té levé vládě děláte? Dočkat se mohou trefné rady: Přemalujte firmu. Jste už nalevo. Koalice je vždy dohoda. Jedni umožní druhým, že vládu mají. Druzí jim za to něco dají. Nebo také ne.

ODS bez funkcí?
3.7.2002    Mladá fronta DNES    str. 06    Názory
    KAREL STEIGERWALD        
Glosa

ODS by neměla přijmout žádnou funkci ve sněmovně. Zůstat tzv. čistou opozicí, říkají některé zásadové hlavy. Komunisti naopak funkce chtějí a dostanou. Byla by to pěkná past. Vládní většina chce funkce rozdělovat proporčně, případně proporčně jen od oka. Komunisty zve i do vedení sněmovny. To je pro spoustu voličů důkazem, že demokracie funguje lépe než v dobách, kdy komunisté ve vedení sněmovny nebyli. Měli bychom dvě opozice - komunistickou s funkcemi ve sněmovně a pravicovou bez funkcí. ODS ještě kus za Grebeníčkem. Hurá. Ať chcípnou, pomysleli by si mnozí podle vzoru sousedovo prase. Že KSČM jde vzhůru? Hlavně, že ODS je dole. Byla by to dráždivá asymetrie. Funkce nechtěli, tak je nemají, řeklo by se. Ale také by se řeklo - druhá největší strana nemá nic, komunisti jsou už ve vedení. Kam to povede, chmuřili by se uvážliví lidé. Nu kam... Ale ODS funkce přijme - ať už jako milodary, či v nějakém proporčním množství. Je opozicí, má sedět v komisích a koukat na vládnutí. Ne se urážet. Ostatně pravou opozici žádná levá vláda urazit nemůže.

Balvínovy strašlivé kamery - mnoho povyku pro nic
1.7.2002    Mladá fronta DNES    str. 08    Názory
    KAREL STEIGERWALD        
Ředitel Balvín prý instalováním skryté kamery na televizním pracovišti porušil zákon na ochranu osobních údajů a právo na soukromí. Tato bigotnost je udivující - v zemi, kde se zákony a spravedlnost i soukromí berou velmi halabala. Bezpečnostní skryté kamery jsou na veřejnosti pomalu už všude: benzinovými stanicemi počínaje, ulicemi měst konče. Někde vás sleduje radar, jinde kamera. Objekt je střežen průmyslovou kamerou, stojí psáno u vchodu do ČT. Když nafilmují nějakého zločince, jsme rádi. Jinak je to problém sice naprosto marginální, ale hodný scholastických vášní. Veřejný prostor samozřejmě není žádné "soukromí" a filmování lidí, jak se v tom veřejném prostoru pohybují, může jejich svobody omezit a narušit asi jen ve velmi mimořádném případě. Kolem skryté kamery na veřejném prostranství se vždy spustí ohromný pokřik, ale stokrát závažnější porušení svobody, když například stát násilím nutí některé vybrané občany, aby druhým připláceli na bydlení, nerozruší nikoho. Je obtížné představit si, čím je ohroženo právo na ochranu osobních údajů a právo na soukromí, když jde člověk po náměstí, které monitoruje policejní kamera, či když se v zaměstnání ochomýtá kolem kamerou hlídaného stroje. To je skoro jako blbý výkřik: Rozsvítili červenou, omezili mou svobodu pohybu. V případě Balvín o žádné "svobody" také nejde. Věc je prostší: Balvín je podle některých představ oposmluvním představitelem dvojice Klaus - Zeman v České televizi. Ti jej instalovali, a proto je třeba jej sesadit. Měl na krku "úplatky", které však nějak vyvanuly, tak má na krku "špiclování". Obvinění, že "špicloval" zaměstnance, je šikovné a efektní. Špiclování je přece podobně jako úplatky každému odporné. Balvínovi by mohlo zlomit krk a do televize by přišel zas nový ředitel. Pokud by skutečně Balvín byl exponentem dvojice Klaus - Zeman, měl by to naopak být dnes důvod k jeho udržení v ČT. Alespoň pro toho, kdo chce, aby ČT byla skutečně "věcí veřejnou", na politice co nejvíce nezávislou. Slabší politickou dvojici dnes nenajdeš, Zeman politiku opouští zcela a Klaus nebude mít víc moci, než má předák (možná ani tím nebude) opoziční strany. A co by si měli lidé bojující za nezávislou televizi přát víc než mít ředitele-exponenta opozice? Neboli aby i opozice měla na ČT vliv, a čelila tak vlivu vlády? Balvínovi odpůrci by měli vědět, že nová sněmovna by svou vládní hlasovací mašinerií na místo ředitele ČT protlačila buďto exponenta ČSSD a Koalice, nebo exponenta ČSSD a KSČM, nebo exponenta všech tří, rozhodně však nějakého činitele "vládního" proudu. Vzbouřenci z "věci veřejné" by se tedy měli kolem Balvína semknout a držet jej, aby politickou nezávislost své televize uhájili. Možná Balvín žádným "exponentem" dvojice Klaus - Zeman není a velkým očím také nejde o žádnou "nezávislost", nýbrž jen o nepřetržitý hluk, v němž má být zahaleno třeba i to, co vlastně ony skryté kamery viděly a co vidíme i my bez tajných kamer denně na obrazovkách: že klesá zájem o ČT, že její programy jsou nudné, banální, nezajímavé, že její plnění role stanice veřejné služby je slaboučké a formální, že nás zavaluje dětinskostí, lajdáctvím a že z ní n ečiší ustavičná námaha všech pracovníků podat maximální výkon a přilákat nás před veřejnoprávně inteligentní obrazovku. Možná by bylo k popukání vidět, co tajné kamery opravdu natočily: pracovní den zaměstnanců a jejich výkony by mohly poplatníky rozrušit. Uviděli bychom, že už léta se nikdo v ČT nenamáhá podat nějaké duchovní úsilí, jímž by upoutal, že nechce získat diváky originálními nápady, že v tomto spacím vagonu ducha panuje nakonec právě jen jediné samolibé téma: My jsme ti veleduchové, kteří za vás brání svobodu a nezávislost. Nedodávají však, že jejich svobodu - šířit po Čechách nudu a bránit svou nezávislost na výsledcích vlastní práce. Balvínovo vedení by tohle mělo vědět. Brzy by mělo před veřejností odkrýt karty. Chce ČT proměnit? A jak? V čí prospěch? Jak bude ČT modernizovat? Pokud to včas neudělá a nenajde podporu ve veřejnosti, bude vnitřními silami v lůně ČT poraženo a rozmetáno. Nikdo se jej nezastane a nepozorná veřejnost řekne: Vždyť on tam odposlouchával! Skryté kamery mají i lidský aspekt: vedení podezírá zaměstnance, že kradou. To mohou zaměstnanci vnímat urážlivě: Oni nám nevěří. V takovém případě může být na místě z ČT odejít. Jak může být slušný člověk zaměstnán na místě, kde jej podezírají z krádeží? Případ Balvín samozřejmě evokuje otázky rozsáhlejší, než jsou žabomyší rvačky v ČT, jimž pomalu přivykáme. Ať se na světě stane cokoliv nečekaného, vždy je u toho pohotově nějaká kamera. Svět je tedy ze všech stran ustavičně skrz naskrzfilmován. Bez kamer už se ani umřít nedá. Oko kamery vidí vše. Ale co z toho vidění máme? Světu rozumíme stále méně. To je ovšem jiné téma než "Balvínovy odposlechy".

Kozlové v zahradě
29.6.2002    Mladá fronta DNES    str. 06    Názory
    KAREL STEIGERWALD        
Komunisté možná získají také místo šéfa parlamentní komise, která dozírá na to, zda tajné služby a policie nezneužívají odposlech. To může být podnětem k různým hořkým vtipům o kozlech, kteří vnikli do zahrady. Víc to neznamená: v komisi komunisté zasedali i dříve a místo jejího předsedy je jim stejně málo. Mají větší ambice. Chtějí krom jiného křeslo místopředsedy sněmovny. Vládní koalice jim je pravděpodobně splní. Úřady ve sněmovně mají být obsazeny proporčně, tak je to spravedlivé, říkají sociální demokraté. Zní to solidně. Otázkou ovšem je, jestli ta spravedlnost bude platit i směrem ke čtyřiadvaceti procentům ODS a zda by platila i v kormutlivém případě přítomnosti nějaké divoké Národní strany či Sládkových republikánů ve sněmovně - případně s patnácti procenty hlasů v kapse? To nás potkat může. Má demokracie i v takovém případě za povinnost být „proporčně spravedlivá“, nebo má za povinnost tyto nádory naopak opouzdřit? Všechny úpadky demokracie v totalitu prostřednictvím parlamentu probíhaly vždy stejně: totalitní menšina vyhrála, protože demokratická většina proti ní nepostavila hráz, nýbrž jí nabídla „proporční účast“. Ta proporce se zdůvodňovala vždy stejně: je spravedlivé a demokratické, aby i oni... kteří už tím, že jsou v parlamentu, nabírají demokratické podoby. Tyto úvahy ovšem nemají žádný praktický význam. Nikdo z politiků je nepoužije. Na komunisty si všichni už zvykli. Zejména si zvykli na jejich osmnáctiprocentní sílu. Ta se hodí. Špidla se v budoucnu buďto nechá tlačit do kouta rozpínavými lidovci, nebo je odkáže do jejich politických mezí poukazem na podporu, kterou mu dají komunisté, jimž zas oplátkou on také dá. To je věc taktická. Je tu však i svět idejí. Socialistický Špidlův program: Stát bere lidem stále více peněz. Za ně koná dobro. Komunisté: Vezměte lidem všechno. Tak si to žádá velké dobro. KSČM nemá žádný důvod Špidlovy kroky ve sněmovně nepodporovat. Jdou správným směrem. Proporční systém obsazování sněmovny bude slavit hořké úspěchy. Kozlové se hrnou do zahrady. Kdo je tam pouští? Jako vždy - rostliny.

Prohul svoje jedničky
28.6.2002    Mladá fronta DNES    str. 07    Názory
    KAREL STEIGERWALD        
Píle a poctivé šprtání se mohou olomouckým školákům na konci roku vyplatit, píše agentura ČTK. Jejich píli ocení nejen rodiče, ale i prodejny ve městě. Zatímco trojkaři či pětkaři budou muset na plaveckém stadionu potupně zaplatit, jedničkáři nemusejí drobné vůbec vytahovat. "Jedničkáře oceníme, že budou mít v pátek vstup zdarma," řekla pracovnice bazénu ČTK. Závistivé pohledy budou jedničkáře sledovat i v centru města, kde jedna z restaurací již tradičně nachystala pro jedničkáře dárky. "Školák dostane od nás od 14 do 15 hodin pexeso, knížky a pastelky," říká majitel restaurace. Se svou troškou přišla i radnice. Za pěkná vysvědčení hodlají zástupci města rozdávat u kašny zdarma zmrzlinu. Horší žáci si budou muset za rohem koupit kopeček ze svého. Za týmž rohem si mohou koupit také smotek trávy. Ale to ČTK nezmiňuje. Známkové diskriminace se školáci nemusejí obávat při návštěvě zoo. "Nebudeme nikoho diskriminovat," podotkla mluvčí Žárská. "Pětkař nebo jedničkář, zaplatí všichni." Zde ČTK končí, ale překvapení pro jedničkáře teprve začínají. Například v trafikách. Probíhá tam akce "Prohul svoje jedničky". Rušno je i ve vinotékách. Na jedničkáře čekají pěkné archivky. Pětkaři se musí spokojit s krabicákem. "Kdo se chce pořádně namazat kvalitním vínem, musí se halt dobře učit," podotkl majitel vinotéky. "Máme také akci Cechovní pohár aneb Prohul svoje jedničky." Stranou nezůstaly ani erotické podniky. V rámci kampaně "Ať se mládí vydovádí" připravily pro jedničkáře zdarma krátké seznámení s některými začátečnickými praktikami. "Jde nám pochopitelně o vyšší ročníky," podotýká majitelka salonu Adéla. "Paralelně nám běží cenová bomba pro pokročilé Prohul svoje jedničky." Pilné žactvo čeká spousta zábavy i poučení. A co pětkaři? Zoufale bloudí ulicemi a marně hledají akci "Prohul svoje pětky". Být jedničkářem se zkrátka vyplatí.

Nebojí se, přitvrdili
28.6.2002    Mladá fronta DNES    str. 06    Názory
    KAREL STEIGERWALD        
Na právo nespoléhejte, může i škodit

Šrejbrovi žalobci a soudci se nezalekli - přitvrdili. Místo aby zpytovali sebe a podali veřejnosti přijatelné vysvětlení, proč porušovali zákon v neprospěch obviněného, začali vyhrožovat. Už hned teď zas vědí, že Šrejber může případně při novém líčení dopadnout ještě hůř. Aniž by nějak zlepšili své vyšetřování a souzení, už hrozí: může dojít k rozšíření viny! Může jít zas do vazby! O sobě nic. Udělali chyby? Omyly? Jsou neznalí? Neumějí to? Co je česká spravedlnost? Každý to ví. Život českého zločinu je tento: oslnivý začátek. Ohromná obvinění. Pobyt na prvních stránkách novin. Různé dohady. Ostré útoky na "zločince". Zpomalující se vyšetřování. Stopy tají jako sníh, jsou falešné, objevují se jiné, nikam nevedou. Postupné zastavení vyšetřování. Obnovení téhož. Spravedlnost se uondá. Žaloba. Okolky soudů. Nekonečné prodlevy, odklady, spánek aféry. Po mnoha letech usmolené rozuzlení už bez zájmu veřejnosti, nestalo se nic, nedokázalo se nic, čert suď, zda byla vina, či nebyla, věc běží dál svým neviditelným tempem do Nikam. Každý si může sestavit vlastní nekonečný seznam případů. Jak dopadly? Nijak. Pan X. ukradl sto miliard. Pan X. sto miliard neukradl. Policie má důkaz. Důkaz není důkazem. Je policie policií? Člověka buďto bezdůvodně vláčeli hanbou, nebo se v té hanbě utápí naopak celá spravedlnost. My z ulice se můžeme trápit. Byl ten muž ničemou, kterého děravá spravedlnost bezdůvodně propustila, nebo je ničemou ta spravedlnost, která muže bezdůvodně hanobila? Česká spravedlnost připomíná rádio Jerevan. Samá protichůdná dementi. Zoufalý člověk se ptá: Proč soudci porušovali zákon? Lidé práva tento útok lehce odrazí: Mlčte, laikové a nedostudovanci. A chlístnou na vás vědro paragrafů, citací a poměrně složitých floskulí, jimiž vyjadřují jednoduché věci, například, že u nás je spravedlnost ještě malá. O nevinném řeknou: Vyšetřování (darebáka) pokračuje. Něco se najde. Vy se leknete. Necháte spravedlnost raději na pokoji. Ta žije svým odborným životem. Soud se deset let vleče, aniž by se přiblížil k cíli. Nebo naopak léta nejedná. Soudci mohou metat zcela protichůdné rozsudky, které zdůvodní jediným argumentem: Jsme nezávislí. Jeden soud volební kauce vyžaduje, druhý je odmítá. Oba mají přibližně stejný argument: Jsme odborníci. Ale spravedlnost není věc specialistů, nýbrž lidí. V tom se orgány tuze mýlí. Potřebujeme rozsudky brzké, jasné a námi uvěřitelné. Včas spravedlivé k pachatelům i k nám. Ale toto už je politická směrnice k reformě soudnictví a okolí. Kdo se jí ujme? A do té doby pozor na odbornou spravedlnost. Může ublížit.

Spravedlnost mele
27.6.2002    Mladá fronta DNES    str. 06    Názory
    KAREL STEIGERWALD        
Glosy

Nejvyšší soud zrušil všechny verdikty nižších instancí v případu podnikatele Šrejbra, protože spoudy porušily zákon v neprospěch obviněného. To je dobrá zpráva. Spravedlnost přec jen mele směrem vpřed. Šrejber se konečně dočká spravedlivého soudu. Je to ale také zpráva špatná. Šrejbrova kauza je všeobecně známá, bedlivě z politických příčin sledovaná. Nález, který nyní Nejvyšší soud vydal, není žádným překvapením - že soudy běží šejdrem, kolovalo i mezi laiky. S obviněným bylo zacházeno teatrálně - zatčení na Ruzyni, eskorta v nemocnici, atp. O to menší péče však byla věnována zákonnosti procesu. Je to udivující ledabylost u případu tak ostře pozorovaného. U skoro "politického" procesu mělo vše "sedět" na milimetr přesně. Nesedělo nic. Jako by chtěly soudy s pánem zatočit po carsku. Možná bychom se měli české spravedlnosti více bát. Šrejbra si troufli pěkně omastit. Jaké asi mastí tresty a procedury v případech neznámých nešťastníků?

Ponížení
26.6.2002    Mladá fronta DNES    str. 06    Názory
    KAREL STEIGERWALD        
Koalici čeká jen hrst těšínských jablíček

Jednání o příští vládě pokračuje zdárně. Pozorovatelé zatím nezaznamenali závažnější neshodu. Registrační pokladny či registrované partnerství nejsou témata, která by otřásla zemí. Ani plošné přídavky na děti, toto buď zbytečné plýtváním, či z druhé strany viděno, velkorysá šlechetnost vlády, zemi nezmění. Všechno dohromady, co je psáno v návrhu koaliční smlouvy, ano. Čeká nás budování socialistické vlasti. V oblasti malicherných truců mohou socialisté učinit koaličním partnerům galantní ústupky. V tom hlavním neustoupí o milimetr. Nemusí. Od koaličního partnera mnoho nepotřebují. Jen visačku: jsme středolevá vláda. Socialismus bez středových prvků, jak ho mají ve vládním prohlášení, mohou praktikovat i bez koaličního partnera. Podporu na to mají. Bylo by kuriózní vidět komunisty, jak hlasují proti socialistickým zákonům, které se s jejich představami skoro kryjí. Stejně tak kuriózní by byli lidovci a unionisté zvedající ruce pro socialismus, s nímž nekryjí se nijak. Obého se dočkáme dosyta. Pro komunisty bude to triumf, pro Koalici ponížení. Posmívané politiky největší krajíc. Čtyři roky stála Koalice na kritice opoziční smlouvy. Na tom, že strany oposmlouvy si parcelují stát, na tom, že nedbají svých politických idejí, že moc si dělí bez ohledu na voliče jen mezi sebou. Teď si tu moc se socialisty dělí Koalice sama - s jediným rozdílem: žádnou nedostane. Pilip nedávno řekl: Buďto půjdeme do vlády, nebo nebudeme. To socialisté dobře slyšeli. Koalice jde do vlády bez Pilipa. A místo moci dostane hrst těšínských jablíček. Jaké priority Koalice v koalici sleduje, je těžké rozpoznat. Vidět je zatím jediné: být ve vládě. To je pro uskupení, které se rádo chlubí štítivým vztahem ke "kupčení s mocí", motiv nedostatečný. Možná za pár dní přidají registrační pokladny či podobné šidítko. Socialisté mají dost marginálních témat, která mohou spojencům "pustit". Jedna nezodpovězená otázka bude trvat čtyři roky: Co dělá to liberální a středopravé uskupení v socialistické vládě? Které své ideály tam prosazuje, či alespoň brání? Za čtyři roky můžeme znát odpověď: Žádné takové uskupení tam nebylo. Jen hrst mužů a žen, asi pět, držela svá křesla. Lidovci ovšem odpovědí kompaktně: Vláda? Byli jsme při tom. To je odvěký náš cíl. Být v politice přináší někdy velké ponížení.

Bez vlivu a moci
22.6.2002    Mladá fronta DNES    str. 06    Názory
    KAREL STEIGERWALD        
Volby prohrál i prezident Havel 

Jedním z poražených ve volbách je paradoxně i prezident Havel, třebaže nekandidoval. Do voleb však šla politika, které stranil, často ji inicioval, povzbuzoval a vedl s ní separátní přípravné debaty. Tato politika prohrála nejvíc ze všech poražených. Bude možná sice ve vládě, jenže v roli bezvýznamného statisty, protože její hlasy budou zapotřebí jen zřídka. Skutečnou vládu bude mít ponorná koalice ČSSD a KSČM. 
   Říká se nepřesně: hradní politika. Prezident její existenci rád popírá. Popsat ji není lehké, její obrys je pohyblivý, měňavý, lidé ji popisují jako „nepolitickou“ či jako „občanskou“ nebo „ekologickou“. Vyjadřují ji často občanské aktivity „Děkujeme, odejděte!“ nebo výbory „Televize - věc veřejná“ nebo akce „Impuls“. Je to dosti hlasitá politika, která ví, co „lidé chtějí“, a razantně poukazuje na němý prostor mezi volbami, kdy volič nemá, kam by svou vůli sdělil, a je proto jen „hříčkou v reji politických sekretariátů“, které si dělají, co chtějí. Druhým pilířem této politiky je kritika politických stran, které reprezentují jen své mocenské tužby a utápějí se v malicherné řevnivosti či ve rvačkách o kořist. 
   Toto pochmurné líčení skutečnosti nahrazuje „třetí politika“ lákavým obrazem „občanské společnosti“ plné nejrůznějších lidských aktivit, které přebírají úlohy státu. Pamětníkům to připomíná leninské „odumírání státu“ - ne snad tím leninstvím, nýbrž totožnou blouznivostí. 
   Ale prezident má rád neobvyklost, jiný postup, náhlá, sama sebou inspirovaná řešení. Takovým aktivitám se vždy přibližoval se zájmem a s pozorností nejen vlídnou. Stával se stále víc prezidentem „jiných postupů“, případně přítelem „utopií“ nebo, chcete-li, rozněcovačem „občanské společnosti“. Oporu pro své vize před volbami viděl v Koalici, či naopak Koalice cítila oporu v něm. Do voleb šli spolu, přesvědčeni, že nové ideje porazí dvě velké politické strany, aniž však rozlouskli otázku, co by si počali, kdyby se po volbách sami stali velkou politickou stranou. 
   Voliči toto přání nevyslyšeli. Volby zbavily prezidenta politického vlivu. Moc je tak rozdána, že prezidenta nepotřebuje a v dohledné době asi potřebovat nebude. Desetileté budování nepřineslo rozmach „občanské politiky“, nýbrž rozmach komunistů. A to prezident jistě nechtěl. Nikdy také nechtěl být „kladečem věnců“. Do konce volebního období jej asi nic jiného už nečeká.

Předseda poslední strany
21.6.2002    Mladá fronta DNES    str. 08    Názory
    KAREL STEIGERWALD        
Komunisté jsou pyšní, že obsadili ve volbách třetí místo. Paní Marvanová si v povolební televizní debatě naopak myslela, že komunisté měli být hned po listopadu zakázáni. Pana Grebeníčka to rozlítilo. Řekl paní Marvanové něco v tom smyslu, že s jejími umrněnými osmi poslanci má být zticha, protože ji voliči nemají rádi, zatímco jej, pana Grebeníčka, voliči rádi mají. Má čtyřicet a jeden hlas a mluvit teď bude on. Paní Marvanové to bylo líto. Už zase se na ni rozkřikl nějaký komunista. A navíc má pětkrát víc poslanců než ona. Paní Marvanová musela uvidět, že svět je už zas strašlivě nespravedlivý jako tenkrát, kdy ji komunisté zavírali. Slzy si však může klidně osušit. Pan Grebeníček si na té křehké bytosti zahrál obvyklou komunistickou hru: kdo má právo mluvit. Podle Grebeníčka on, protože má ty hlasy, Marvanová ne, protože ji voliči nemají rádi. Pan Grebeníček, který oprávněně rozumí demokracii jako koza petrželi, nemůže vědět, že demokracie tu není od toho, aby bránila pány s mnoha voliči, ti se ubrání sami, nýbrž aby bránila třebas i dámy, které voliči nemilují. Paní Marvanová je mizerná politička. S kolegy prošustrovala budoucnost své politické strany. Tak to v demokracii chodí. Ovšem otvírat si na ni ústa, že ona proto nesmí už nic říkat, může právě jen nějaký komunista, který netuší, že jeho poučka platí i na něho. Komunisté mají osmnáct procent hlasů. To znamená, že voliči je nemají rádi, protože dvaaosmdesát procent jim hlas nedalo. Měli by tedy také zavřít ústa a mlčet? Podle Grebeníčka - ano. Podle demokracie - ať ti nestydatí chlapi a ženy mluví. Komunisté jsou nejdovednější uživatelé svobody. Dělají z ní jednosměrnou ulici - do své kapsy. Stojí proti nim dvaaosmdesát procent voličů, ale demokracie způsobuje, že ta procenta se skládají z nejrůznějších proudů, hnutí, úchylek, sekt a sdružení. Lidé mají rádi různost a rádi se přou, zvláště když jsou to Češi. Komunisté, kteří naopak vyžadují jednotu, rádi s mnohostí svobody dovedně operují ve svůj prospěch. Říkají: Jsme třetí nejsilnější strana - to je výsledek voleb. Lžou. Jsou poslední. Před nimi je dvaaosmdesát procent demokratických stran - obrovské těleso z jiného, jim cizího světa. Těch dvaaosmdesát procent se skládá z mnoha stran. Grebeníček kolem tohoto silného, ale nesmírně hašteřivého monumentu musí obratně lavírovat, kroužit, culit se, nabízet, tu obratně podržet, přiskočit, půjčit kus hlasu, hodit kamsi pomluvu, jinam slibeček. Tu uškubnout soustečko, tam halíř, dva. Jako každý malý handlíř v cizím městě. Jeho existence je od dýchání demokracie závislá. Jestli nakeťasí dvacet, třicet, či jen pět bodů, není tak důležité. Důležité je, že obyvatelé města vědí, s kým to obchodují, kdo to chodí jejich ulicemi a poslouchá u dveří. Ale vědí to? Shakespeare píše: Jak poznáš peklo, když je v nebi? Pozor na Grebeníčka, nebe nosí v ústech. Marvanová prohrála volby, ale může být ráda - patří i se svými osmi poslanci k té dvaaosmdesátiprocentní většině demokratických proudů. A bude tam zajisté patřit, i kdyby z její partaje už nezbylo nic. Grebeníček patří k osmnáctiprocentnímu zbytku. Je předsedou poslední strany. Zdá se mu, že ti před ním jsou předposlední.

Polidští se?
20.6.2002    Mladá fronta DNES    str. 06    Názory
    KAREL STEIGERWALD        
Nepouštějme komunisty z lavičky hanby

Polidští se? Mají osmnáct procent, musíme s nimi spolupracovat. Izolace je vede k divokosti, pobyt ve funkcích je prý polidští. Z komunistů se tak stanou komunisté demokratičtí. Komunisté bez komunismu. Před podobnou otázkou stál německý prezident Hindenburg. Má jmenovat pana Hitlera předsedou vlády? Hitlerova strana měla mnohem víc hlasů než dnes naši komunisté, a přesto to byl pro tehdejší Němce otazník. Odpověď na něj padla špatná - Hitler se jako předseda koaliční vlády nepolidštil. Lidskou tvář naopak ztratili jeho koaliční spojenci. Mnozí ztratili i život. Se svými čtyřiceti procenty dokázal Hitler neblaze změnit nejen Německo, ale celý svět. Komunisté usilují o vysoká místa ve sněmovně, ve vyšších úřadech, nahoře u státu. Myslí, že je demokratické, aby je dostali. Argumentují svými procenty. Ta procenta však říkají pravý opak: Pozor, zadržte je. Demokratické není pomáhat osmnáctiprocentnímu tumoru vzhůru. Pro dvaaosmdesát procent je to úkol: Nepusťme je tam. Osmnáct procent přehmatů přece neopravňuje zlo, aby bylo. Hitlerovy plebiscity neznamenaly, že je demokratické Hitlera mít, nýbrž že většina německého národa se tragicky mýlila. Ten omyl, kdysi možná obtížně viditelný, je pro nás, poučené historií, už zřetelný bez pochyb. Vždyť dějiny nacismu známe celé. Celé známe i dějiny komunismu. My. Osmnáct procent našich spoluobčanů nikoliv. To však není důvod, abychom komunistům popřávali výsluní. Jsou normální demokratickou stranou jen do té míry, do jaké jsou i různé postnacistické deriváty reprezentanty demokracie. Nazvat sám sebe komunistou, nacistou, fašistou může dnes jen člověk, který se od těch hnutí neodpojil a cosi v nich stále ještě hledá. To hledání mu svobodná demokratická země umožňuje, ale není žádný důvod, aby jeho objevy tlačila do popředí. Osmnáct procent není žádný odpustek, který komunisty propustí z lavičky hanby. Jeden důvod tu však je: právě těch osmnáct procent hlasů. To je dosti plná peněženka do příštích obchodů. Není proto nutné říkat, že komunisté mají na vysoké funkce demokratické právo. Nemají. Je pravdivější říkat: My potřebujeme hlasy komunistů, a proto jim dáme funkce. Vymlouvat se, že je konec ideologií a že komunisté jsou dnes něco jiného než dřív, je naivní. Vždyť se jmenují komunisté - a to už je ideologie. Když někdo říká, že je komunista, není důvodu nevěřit mu to. Co to je za grotesku říkat komunistům: vy už nejste komunisté? Sociální demokraté je možná budou potřebovat. Přiberou je do hry. Byl by to kormutlivý pohled: do jedné bedny padají hlasy Grebeníčka, Špidly, Svobody a Marvanové. Kritici čtyři roky vrhali na opoziční smlouvu nadávku Národní fronta. Teď ji máme na dosah. I s kritiky v ní.

Danajský dar
19.6.2002    Mladá fronta DNES    str. 08    Názory
    KAREL STEIGERWALD        
Supersociální stát má sto jedenáct hlasů

Miloš Zeman by dal přednost menšinové vládě. Varuje: Pozor na lidovce. Všichni víme, co tím myslí. Úskočnost lidovců je známá. Teď právě na ni zachází koaliční partner US. Ani unii Zeman nešanuje. Říká: Koalice je danajský dar. Jak to tedy vlastně je? Bude případná vláda "stoajeden" hlas slabá, vratká, krátkodechá? Zničí lidovci socialisty? Je osud vlády závislý na vrtoších kněze a herečky? Bude osm údajně středoliberálních, případně jedenatřicet koaličních poslanců vládu "tisknout"? Někteří poslanci Koalice už srdnatě naznačují, že tomu tak bude. Ale Špidla jde do jednání o vládě s co nejpřesnější a nejpevnější koaliční smlouvou a se slušnou nabídkou míst, aby příští bouře minimalizoval. Chce pevnou vládu. Poslanci unie a lidovců v ní budou mít jediný úkol: dát vládě důvěru a vystavit jí středolevou průkazku. Pak už nebudou potřeba. Program supersociálního státu pojede po své koleji a koaliční partner k tomu bude moci říkat jen iniciativní nápady stejným směrem. Na vzpoury ani pomyšlení. Žádný Karásek (nikde není dáno, že by chtěl) sociální demokraty neohrozí. Oblíbené kejkle lidovců může vláda pozorovat pobaveně. Je to nejsilnější vláda od vzniku ČR. Pro svůj levicový sociální program má spolu s KSČM sto jedenáct nerozborných poslanců. Jenže legitimovat vládu hlasy komunistů nebylo by stravitelné. Středolevá koalice vypadá rozhodně lépe. Komunisti stále ještě čpí a Špidla by jim byl za existenci vlády nerad vděčen. Jiná věc je vládní provoz. Kdo s kým ve sněmovně hlasuje, veřejnost příliš nesleduje. V demokratickém parlamentu je hlasem každý hlas. Odklon od socialistické politiky ke středu, do prava, nebude se Koalici v koalici povolovat, protože hlasy komunistů budou neustále po ruce. Rozsáhlé levicové projekty budou parlamentem procházet jedna dvě. Klausovy vlády s převahou několika hlasů byly vždy vratké, protože mimo vládní koalici se už nenašel ani jeden pomocný hlas. To byl pro lidovecké operace zrady dobrý terén. Špidla má za hranicemi koaličního území jedenačtyřicet pomocných hlasů KSČM. Grebeníček spolupráci už nabídl. Za nabídkou bude následovat účet. Vzestup komunistů je neodvratný. Špidla jej po určitou mez bude muset připustit. Čím víc budou lidovci a unie tlačit socialisty ke středu, tím víc je dotlačí ke komunistům. Ale pokud tlak nevyvinou, začnou se ve Špidlově socialismu rozpouštět. Koalice má ve vládě dvě možnosti. V souzvuku veslovat, nebo zlobit. To prvé znamená rozptyl Koalice, druhé vzestup komunistů.

Sarajevo, poslední dějství
18.6.2002    Mladá fronta DNES    str. 08    Názory
    KAREL STEIGERWALD        
Tragikomické představení, kterému se nepřesně říká sarajevský atentát, skončilo. Začíná zcela jiné divadlo. Na počátku Ruml s Pilipem požádali Klause o odstoupení - aby zabránili příchodu sociální demokracie k moci. Na konci má sociální demokracie (s komunisty) moc téměř absolutní, zatímco osm pozůstalých poslanců US neklidně čeká, zda je sociální demokracie vezme na milost a přijme do vlády, v níž budou hrát roli statistů. Cílem sarajevských pučistů bylo vytvoření alternativy proti ODS a proti Klausovi. Teze zněla: ODS ohrožuje další existenci pravicové vlády. Ohromné množství vlivných lidí věnovalo tomuto cíli pět let života. Výsledkem je, že nejen Klaus, ale celá pravice je v troskách. Sarajevci žádnou alternativu k ODS nepostavili. Ačkoliv začali s hesly "změna", "jiná politika" či "normální je nelhat", předváděli celkem obvyklou českou politiku, totiž bezobsažné chrlení frází. Fráze voliče nezaujaly. Věcný obsah, přesvědčivě vyjádřená podoba nějaké nové pravicové politiky by upoutala. ODS byla politickým provozem a různými haváriemi zatížena. Alternativa k ní mohla přízeň voličů přinést. Unie svobody se však musela od ODS nějak odstrčit, definovat se jinak, aby byla jako alternativa vnímána. Byl to zajímavý, ale neřešitelný úkol. Není možné zůstat stejný a být zároveň jiný. Unie si pomohla neoriginálně. Postupně opouštěla svůj původní cíl být "alternativou" a stěhovala se na místo, které je sice spolehlivě smrtelné, ale pro české duchy vždy přitažlivé - do politického středu. Víc a víc se začala podobat svým zesnulým předchůdcům. Utápěla se v iluzích typu Občanské hnutí. Posledním jejím vynálezem byl mnohokrát neúspěšný nápad "nezávislých voličů". Tím se od ODS sice odlišila, ale způsobem, který ji zbavil možnosti "být pravicovou alternativou". Učinil z ní další marginální stranu. Voličů, kteří věří bezbřehým středům, je málo. Velkou stranu neuživí. Důležitým cílem bylo "zničit Klause". Toto téma přilákalo mnoho zájemců z nejrůznějších končin, včetně hlavy státu. Kořist však léta unikala. Hon na ni změnil se brzy v hon na jiný cíl, na kapitalismus vůbec, řečeno stručně. Boj proti němu stal se masovým hobby. Lovcům začal Klaus a kapitalismus splývat. Problémy a krachy prvních let restaurace kapitalismu v Čechách byly masově povyšovány na jeho podstatu. Ani komunisté by kapitalismus tak nezkritizovali, jako to dokázala pravice. Zastání se nakonec nedočkal ani u ODS. Mezi Čechy není kapitalismus odjakživa oblíben. Prosazovat jej znamená hrát zrakům voličů velmi jemnou hru. ODS, aniž se příliš starala o svou minulost a o nové budoucí vize, se proměnila v pevnost, z níž se pálilo především na pučisty a z níž každou chvíli prchal nějaký zrádce. Pokud ovšem bude ODS svou nynější bezútěšnou situaci chápat jako dílo našeptávačů, nikoliv sebe, bude i její pozice stále menší a menší. V pevnosti nelze žít. Je vlhká a nevlídná. Na pláni tančí komunisté. Vzhůru je zvedla pravice. Sebe zadávila. Jednu poslední sílu ještě má. Osm Špidlových zajatců křičí: Zavinil to fašista Klaus. ODS má stejnou notu: Jsme obětí zrádců, našeptávačů a Hradu. To jsou poslední dohasínající sarajevské zpěvy. Za těchto okolností budeme na další budování kapitalismu čekat dlouho.

...Ne, demokracie ohrožena není
17.6.2002    Mladá fronta DNES    str. 06    Názory
    KAREL STEIGERWALD        
Dvaačtyřicet procent voličů nešlo k urnám. Komunisté dosáhli osmnácti procent. Ve třech okresech vyhráli. Jsou to pro demokracii zdrcující výsledky? Zdrcující jistě jsou, ale demokracii neohrožují. Volič, který k urně nejde, může vzkazovat, že je zhnusen politikou a nevybral si v nabídce svou stranu, ale může také vzkázat, že si politiky nevšímá, protože od ní nic nepotřebuje, a nechává ji tedy běžet kdesi za horizontem svého života. Vyhovuje mu, jak to všechno je. Nabídka několika desítek stran byla přepestrá, ale nezaujala. Osmnáct procent hlasů pro komunisty neznamená osmnáct procent pro komunismus. KSČM představuje dnes extremistickou stranu, která pojme nejen marxismus, ale všechny druhy extremismu. Taková enkláva je v každém evropském parlamentu, kde tloustne a hubne podle politického počasí. Že ta naše se jmenuje komunisté, je ostudné, nic víc. Teď nabobtnala, ale nedá se očekávat, že česká politika bude stále tak mizerná, aby této obludě pořád dávala jíst. Demokracie není ohrožena, nýbrž, řekněme, přibrzděna. Síly pravice a levice jsou už léta přibližně stejné, přechod moci z jedněch rukou do druhých probíhá vždy komplikovaně, protože žádné ruce nejsou tak silné, aby vládly samy. Vidíme to i teď. Jednání budou komplikovaná, budou ústupky, konsensy, složitě domlouvané dohody. O této přirozené vlastnosti našeho typu poměrných voleb budou zejména ti, kteří se dohadování neúčastní, říkat, že jde o podvody na voličích a nechutné mocenské obchody. Kdo jim uvěří, bude chtít celý náš systém roztřískat a najde oporu u extremismu zastoupeného právě KSČM. Ať už jednání o příští vládě dopadne jakkoli, nebude v ní žádná partaj, která by demokracii ohrožovala, i když v ním mohou být strany, které ohrožují všechno ostatní. Socialisté mohou zavádět supersociální stát a nikdo je nezastaví. Nikdo však nemůže pochybovat o tom, že předají dobrovolně a úředním postupem moc někomu dalšímu, až jim volby řeknou, že toho už mají nechat. Zůstanou po nich dluhy a schodky, ale demokracie také. Porážka je porážka. Češi mají často sklon ji absolutizovat, a když si myslí, že bylo poraženo dobro, vidět vítěze jako ničemu, který zradil, nebo podvedl, nebo zneužil. Skutečnost je jednodušší: vítěz vyhrál. Sestaví nějakou vládu. Použije k tomu různé domluvy a ústupky a sliby. Nemá veškerou moc. Bude mít buďto sto jeden hlas, nebo víc, ale zcela opačného partnera. Politika se neděje v prázdnotě. Tam žijí komunisté.

Přijde ofenziva komunismu?
16.6.2002    Mladá fronta DNES    str. 06    MIMOŘÁDNÉ VYDÁNÍ - VOLBY 2002
    KAREL STEIGERWALD        
Bratrovražedný boj středopravých stran posílil extremismus

Jedním z klíčových výsledků voleb je úspěch komunistů, který jim sice nic významného nepřinese, protože je vládnímu kormidlu nepřiblíží, ale rozhodně je potěší. Můžeme očekávat vyšší produkci jejich sebevědomých fantazmagorií o tom, co s nimi bude dál. Méně potěšení bude ve vnějším, nekomunistickém světě. Skoro pětina voličů v komunistech něco vidí. Marxismus? Znovuzavedení reálného socialismu? Přijde nějaká komunistická ofenziva? Jistě, téměř dvacet procent podpory pouhých třináct let po tom všem - to je jistě zarážející a ponižující. Znamená to, že opravdu tolik voličů chce komunismus?KSČM je zvláštní strana. Přežila rozpad sovětského impéria s nepatrnou rekonstrukcí fasády. Přesněji řečeno: zůstala stejná. Odolala lákadlu perestrojek a jiných inovací. Vzala na sebe osvědčenou podobu gottwaldovské partaje z let 1945-1948 a za tímto demokratickým hávem si ponechala stalinsko-gottwaldovskou říznost. To ji také udrželo při životě, a to jí umožnilo nynější rozvoj. Přičemž důležité není ono stalinsko-gottwaldovské, nýbrž ta říznost. Komunisté dobře vědí, kdo je jejich volič a koho mají oslovovat. Ty znechucené, zásadně odmítající samu podstatu demokracie a svobody. Ty, kteří touží po prudkých zvratech. Lidi zásadně, z povahy, z názoru antisystémové. Lidi zklamané a ty, pro něž má chaos svobodného světa nesnesitelnou tíži. Z českého parlamentu už před lety zmizely extremistické strany. S výjimkou jedné - KSČM. Vtáhla do sebe voliče s bolestmi všeho druhu, ale s jedním názorem: Všechno je to lumpárna a všechny lumpy je třeba vykydat ven. To je celkem jednoduchý politický názor. Komunisté jej reprezentují dobře. Je shodou českých zvláštností, že jsou to právě oni. V jiných zemích tyto názory zastupují nacionalističtí extremisté, anarchotrockisté, xenofobní bílé síly, představitelé postfašistických a neonacistických hnutí. Naši komunisté spolehlivě vyhubili sládkovce i ostatní domácí odrůdy politického suterénu. Představují radikální postoj sami. Navrhují změnu všeho. Pro jejich skoro dvacet procent voličů není důležité, k čemu by ta změna byla, ale že by byla radikální. Můžeme se na komunisty dívat jako na citlivý seizmograf otřesů demokratické politiky. Jejich úspěch je dílem těch ostatních. Křehkou většinu, kterou proreformní a protržní politické síly vytvořily počátkem devadesátých let, si tyto síly (tehdejší vládní koalice) samy rozbily. V bratrovražedném boji (neměřme teď, kdo víc, kdo míň) padla nejen jejich politická převaha, ale také důvěra v kapitalismus jako takový. Pravice budování kapitalismu neuhájila. Zemanova spálená země zaujala víc. Politika ukročila vlevo a chvíli tam bude. Ovšem ten úkrok je stejně maličký, jako bývala kdysi "kapitalistická" většina. Porážka dává pravici jedinou naději: naučit se hrát jemněji. Hřiště, na kterém se s levicí přetahuje o moc, má nepatrné rozměry. Jen pár procent hlasů. Tam se bitvy jako u Lipan nevejdou.

Karneval českého členovce
15.6.2002    Mladá fronta DNES    str. 08    Názory
    KAREL STEIGERWALD        
Tučná strava a pivo vedou k trudnomyslnosti a chmurné politice 

Volební karneval skončil, voliči jej právě teď oceňují svými hlasy. Za několik hodin budeme všichni moudřejší. Připomeňme, že slovo karneval není zde myšleno ani posměšně, ani ironicky. 
 Volební kampaň je karneval demokracie, na tom není nic špatného. Naopak, je na tom mnoho dobrého: demokracie, která má lehkou nohu a šarm, je o kus víc demokracií než chmurná klání nenávistných protistran a děsivě závažná proroctví o hrozné budoucnosti. Lehkost a šarm ovšem nehledejme jen v nezávazné recesi typu balbínských stran, nýbrž právě ve středu všeho, uvnitř velkých stran, před kterými nepochybně leží ta strašlivá tíže vládnutí. Právě tam, u pánů, které si právě teď volíme, hledejme smysl pro nadhled, pro klidný odstup, pro eleganci vtipných řešení. 
 Hledejme, ale mnoho lehkosti neuvidíme. Česká politika je stále zachmuřená, jako by nechtěla víc než jen dodávat ubohé oběti katům. Skládá se více z obžalob a vin, ze seznamu pachatelů než z odvážných a elegantních činů. Patří sice k volebnímu karnevalu házet na kolegy bláto. Ale nemáme my Češi to bláto příliš rádi? Neobdivujeme příliš, my zkažené pokolení, nemilosrdnou přísnost, s níž se navzájem soudíme, aniž bychom uvážili, že nikdo z nás stejně kamenem hodit nemůže? 
 Možná jednou česká politika k velkorysé lehkosti dospěje. Ale možná ne. Říká se, že tučná strava a pivo vedou k trudnomyslnosti a chmurnosti Čechů. Orientálních a latinských jídelen je v České republice málo. Podněty k politickým změnám se od nich zatím čekat nedají. 
 Karneval je pěkné slovo. Pro politiku i pro život. Možná, kdybychom pro karneval měli větší smysl, uviděli bychom, co za politikou, za hesly a slogany dosud nevidíme: skutečnou tvář dnešního českého státu. Jaký asi je? Ukázal se nám v hluku volebních kampaní? Zůstal za nimi skryt? Platí to druhé. Volební boj přinesl mnoho politických témat. O tom hlavním neřekl skoro nic. Stát asi nemáme rádi. Nezajímá nás. Například - postavil některý z politiků na své pódium i státní vlajku? Prohlásil někdo po kennedyovsku: Neptej se, co ti dá republika, řekni, co ty dáš republice? Kdyby to některý politik udělal, co o něm řekne veřejnost? Ten chlap se zbláznil! 
 Dokonce i prezident je otočen k politice a politikům víc než ke státu, jehož je hlavou. Ani jeho dalekozrak mnoho o tváři státu neříká - pokud neuznáme, že blbá nálada je státní idea. 
Historik Dušan Třeštík tu psal, že už déle jsme moderním občanským národem západního typu, ale neuvědomujeme si to a máme o sobě pouze nesmyslné představy zděděné po obrozencích. Za ty si navzájem nadáváme, místo abychom se racionálně domlouvali na svých reálných společných zájmech. 
 Se státem to nebude lepší. Asi jej skutečně máme, i když to tak někdy nevypadá. Ale není to také archivní kus? Nepotřebuje prudkou modernizaci? Nabízí ji někdo? Neskládá se ta modernizace nakonec jen z množství gripenů, školného a bezplatného zubaře? 
 Česká politika k tomu mnoho neříká. Žije spíše z všelijakých poloprovozních a udržovacích opatření, ze souboru primitivních lákadel nabízených patrně nikoliv sebevědomým občanům, nýbrž všežravým dětem, a z všelijakých zásad, které nikdo nepotřebuje. To, co si umíme představit pod pojmem stát, je jakýsi nekonečný členovec, který ze svého nepohyblivého těla souká stále nové a nové nepohyblivé částice. Nikomu to však moc nevadí - stát je v zásadě spíš nepřítel než přítel Čecha. Kdyby ten členovec chcípl a my měli stát cizí, byli bychom možná rádi. Na cizí stát se nadává přece jen radostněji než na vlastní. A rozkoš z nadávání je víc než stát. 
 Volby jsou bezpochyby svátkem svobody. To už stojí za kus radosti, za lehký krok a za pocit, že tento život, který zde v tomto našem čase vedeme, je rozhodně lepší než většina ostatních. Ale jsme jak rybářovy ženy: lid ustavičných stížností. 
 Bůh by nás měl pravidelně trestat jako Mojžíšovy lidi na poušti. A už slyším chmurný český hlas: Však to také pořád dělá. 

Česká politika je stále zachmuřena, jako by nechtěla víc než jen dodávat ubohé oběti katům. Skládá se více z obžalob a vin, ze seznamu pachatelů než z odvážných a elegantních činů.

Voliči buď nefungují, nebo se brzy pokazí
14.6.2002    Mladá fronta DNES    str. 09    Názory
    KAREL STEIGERWALD        
Ne politiky, ale letošní voliče zachvátila krize. Jejich výkony jsou matné a nepřesvědčivé. Nemají žádná nosná témata, mnozí z nich se dodnes nezviditelnili. Jejich výkony vyvolávají otázku: Jsou vůbec schopni volit? Úpadek potvrzuje i kníže Lobkowicz. Šel před časem se svým otcem po Karlově mostě. Oba se rozhlíželi. Otec náhle řekl mladému knížeti: Kde jsou moji voliči? Já je nepoznávám.Ano, dobrých politiků máme dost, ale je vůbec někdo, kdo je dokáže zvolit? Mívali jsme dobré voliče, ale zvykli si, zpohodlněli, upadli do stereotypů. České voličstvo potřebuje změnu a nové tváře. Největší slabinou letošních voličů je vytváření různých nesmyslných voličských koalic, které se po volbách rozpadnou. Mnozí voliči jdou do voleb izolovaní, se svým jediným hlasem a dvěma kroužky. Ani ti ve volbách nedosáhnou ničeho. Řada voličů se uchyluje k zákulisním praktikám. Čím méně mají voliči nápadů a témat, tím více špíny z nich kape. Rok od roku se voliči zhoršují. Přestávají se mýt. Příčinou je, že k volbách chodí stále titíž lidé, staré známé tváře. Mnozí voliči už byli pětkrát a nedají si pokoj. Obměna voličské základny je nepatrná. Staří matadoři svobodných voleb se zmůžou už jen na hrst frází a nesplnitelné sliby politikům. Politici jsou však moudří, na sliby voličům neskočí. Příznačné je, že mezi voliči je citelný nedostatek žen a dětí. Většina voličských projevů jsou pouhá rétorická cvičení. Někteří z voličů dokonce opisují od kolegů. Jiní neumějí psát. Řada voličů zapomněla číst. Mnozí už jen mluví. S takovými voliči to naši politici daleko nedotáhnou. Stačí letmý pohled do zahraničí - tam jsou panečku voliči! Čiperní, vzdělaní, plni ideálů a humanismu. U nás, po třinácti letech, jak je to ubohé! S našimi otrhanými, špinavými a zkorumpovanými voliči bez morálky čeští politici nedokážou nic. Koho asi tak může zvolit český volič, který až po uši tkví v bahně komunismu, vyžívá se v odpudivých aférách a nechává se podplácet politiky a průmyslníky. Sám politikům i průmyslníkům bez uzardění lže a podvádí je. Politické strany by se měly k českému voliči obrátit zády a opatřit si kvalitní voliče, odpovídající evropským parametrům, v zahraničí. Jsou země, kde je dobrých voličů přebytek, jistě by se dali koupit. Kupovat české voliče nemá smysl, většinou nefungují, a pokud ano, brzy se pokazí. Volí chaoticky a nesmyslně. Mnohdy ani smysl voleb nechápou. Myslí si, že jde o loterii. Výsledky voleb tomu odpovídají. Díváte se na čísla a říkáte si: Kriste pane, kdo tohle zvolil. Odpověď je smutná: Český volič. Je zbytečné dělat si naděje. Dokud mají volby v rukou naši voliči, nic dobrého nás nečeká. I ten nejhorší politik je pro českého voliče nakonec vysvobozením.

Nedostatek cti
13.6.2002    Mladá fronta DNES    str. 08    Názory
    KAREL STEIGERWALD        
Anonym nemůže bojovat za morálku

Na stole leží skandál nikoliv Hany Marvanové, nýbrž dvou novinářů-anonymů, kteří napsali do pornočasopisu Hustler moralistní stať o soukromí političky. Jiná verze téhož bloudí internetem. Pro jedny je to politická petarda plná pravdy, pro druhé nechutný kýbl špíny. Od politiků žádáme "mravnost". Ale: jistě může existovat stalinský fanatik, který nevede nemravný život, zato v zájmu zlepšování světa buďto zabíjí lidi, nebo alespoň kazí vzduch svou fanatickou hloupostí. Může také existovat geniální národohospodář s bouřlivým osobním životem, s mnoha rozvody, podivně počatými dětmi a dalšími intimními skandály. Koho z nich zvolíme za poslance? Nic si nezastírejme: hloupý svatoušek či zdvořilý politický vrah má většinou přednost před nadaným prostopášníkem. Soukromý život lidí, kteří se ucházejí o veřejnou funkci, je prošetřován stokrát podrobněji než jejich schopnost funkci vykonávat. Nacházet intimnosti je lákavější než zkoumat jakési bůhvíjak definované schopnosti. Vždy je lepší zjistit, kdo s kým a jak, než co umí a co chce. Mravně horlit je lepší než říci: Dámo, pane, vy nic neumíte. Efektněji zní: Jste nemravný, děláte to s motýly! Právo na intimní život nikdo nebere vážně. Lidé věří, že opačné právo - znát všechno z politických ložnic, je hlavní součástí svobody. Ale míchat dohromady život soukromý a veřejný je pro svobodu člověka smrtonosné. Mravokárci vytahují na veřejnost, kolik má kdo milenek, proč se tamta rozvedla, jaké sexuální praktiky provozuje tento pán. To vše s agresivním výkřikem: Ospravedlň se! Poctivý člověk nemá co skrývat! Člověka, kterému vezmou bariéru mezi jeho intimním životem a veřejností, tím zabijí. Mravokárci to vědí. Proto chodí tajně, v šeru, nebo se podepisují: Přítel pravdy. I dopisy o intimním životě Hany Marvanové vyšly do světa bez autora. Kdo myslí, že obsah těch spisků je důležitý, má zvednout hledí a jít do veřejného sporu pod svou značkou: Já mravokárce tvrdím toto! Ve veřejné debatě může být buďto pochválen, nebo pohaněn, a to na jeho vlastní čest či nečest. Oba novináři, kteří strčili nos do soukromí političky, budou zavrženi. A to hned čtyřnásobně. Šťourali se v ložnici cizího člověka. To šťourání vsadili do volebního kontextu. Učinili to anonymně. Věcnou debatu o činech političky Marvanové diskvalifikovali.

Předvolební notýsek: rýže a otroci
12.6.2002    Mladá fronta DNES    str. 08    Názory
    KAREL STEIGERWALD        
Otrok za hrst suché rýže, rýmuje básník Svatopluk Čech před sto lety, důtky poníženě líže. Dodává, že kdo jiné v pouta jímá, sám je otrokem. Ten dodatek je ovšem jen planou útěchou otroků a otrokářům může být k smíchu. Miska s rýží a důtky - tak vypadá svoboda v Čechách pro většinu voličů dodnes. Oboje nabízí většina politických stran i v letošních volbách. Politici dobře vědí, co otroci vyžadují. Svoboda je to, co zaručí, že páni tyto dary pravidelně vydají. Mnozí politici mají o svobodě stejně otrocké představy: Občané mají práva na deku, rýži a čerstvou vodu. Je povinností správného politika tato práva splnit. Karabáč zajistí, že u krmítek bude pořádek. Otroci myslí, že rýži dostali. Při žvýkání je ani nenapadne, že je to jejich vlastní bývalá rýže, kterou už měli, než jim ji páni vzali, aby jim ji mohli, ne všechnu, zas dát. Otroci ovšem pány nenávidí za něco úplně jiného: že žijí na zámku, že voní a že nepracují. Otroci pracovat musí, ale pracují málo. Proč také, když jim páni skoro všechno berou.Vždycky to nějak mazaně ošvindlují a čas naplní nadávkami. Utěšují se vzájemným vyprávěním, že páni jsou zloději a ničemové. Občas se rozvzteklí a míru své svobody chtějí zvýšit. Vyžadují po pánech starší zimník, čepici a pivo, protože i na to mají nárok. Páni se rádi stavějí do jejich čela a tyto požadavky jim vybojují. Říkají otrokům vítězně: Nasaďte si čepici, vaše svoboda je zas větší! Otroci nepostřehnou, že od této chvíle jim páni berou víc. To je princip, kterému se vzletně říká sociální stát, o němž Svatopluk Čech neměl ještě ponětí. Otrokům se dnes říká moderněji - občané, případně voliči, páni s důtkami jsou jejich zástupci. Od starých časů se liší tím, že je neustanovil Bůh, nýbrž si je otroci zvolili, protože jim slíbili rejži, deku, zimník a sto tisíc za každé živé dítě. Svobodný člověk toho chce od státu velmi málo. Za to mu chce také velmi málo dát. Říká: Já pán, ty pán. Otrok se nechá obírat, po straně pány proklíná, oplátkou stupňuje své požadavky a k pánům si dává poníženou žádost. Páni dají nebo nedají, ale vezmou vždy. Aby otroky uchlácholili, čtou jim nesrozumitelné statistiky. Co jak roste. Otrok je sentimentální, dojímá se bajkami o solidaritě, které mu vyprávějí páni. Přírůstky si poznamená. Bajkám málokdo v předvolebním boji odolá. Každá jiná politika je příliš komplikovaná. Slib dary, a je to. Kdybychom místo sociální stát říkali sociální pojištění, věci bychom rozuměli lépe. Už by nikdo neblábolil, že stát někomu něco dává. I otroci by pochopili, že miska s rýží není státu, nýbrž jejich. Sociální pojišťování je rozumné chování lidí, kteří mají zadní kolečka. Na rozdíl o d politiků by se žádná pojišťovna nechvástala: Vy na to máte právo a my vám to dáme, takoví jsme kabrňáci. Nýbrž by řekla: Toto jste si zaplatili. Miska s rýží se tak mění v obyčejné pojistné plnění. Socialističtí páni nás však chtějí přesvědčit o opaku. Z úst jim teče blahobyt, který, žel, pochází z našich peněženek, ne z jejich útrob.

Snášelova čest
11.6.2002    Mladá fronta DNES    str. 08    Názory
    KAREL STEIGERWALD        
Omluvit by se měl i Havel Jakešovi 

Snášelova čest se nakonec může stát velkým volebním tématem. Snášel je byvší předseda fakultní KSČ, kterému se dnes musí podle rozhodnutí soudu omluvit tři byvší studenti za to, že mu v listopadu 1989 vyjádřili nedůvěru. V této nechutné soudní epizodě jak v kapce vody můžeme pozorovat celý rozměr dvanáctiletého českého traumatu, které se jmenuje naše komunistická minulost. Soud hájí čest komunistického funkcionáře. Hájí ji v souvislostech, které říkají: vzpoura českých zemí proti komunismu v roce 1989 byla urážkou cti českých komunistů. Odsouzeni k omluvě byli jen tři - pro lajdáctví a nedůslednost soudu. Mohly by to však být miliony - které chtěly, aby ti odpudiví komunisté konečně zmizeli v dějinách, pod zemí či kdesi ve vesmíru. Odsouzeni by měli být ti, kdo si myslí, že být komunistou už samo o sobě znamená velmi sníženou čest, či přímo bezectnost. Komunisté dostali první rozsudek, který o jejich cti hovoří příznivě. Kdo má smysl pro grotesku, představí si soudce, který požene Havla omluvit se Jakešovi. Rozsudek soudu, který se vlekl deset let (tak dlouho hledal soud tuto nesmyslnou spravedlnost), je pěkným dárkem do voleb. Táhla soudní hlavou chuť takový dárek komunistům dát? Grebeníček si může napsat na firmu: Dvanáct let tupili naši čest, i soud to uznal, tož se nám omluvte a volte nás. Nebo si soud představoval, že Snášel byl jen hodný a učený děd, kterého studenti hrubci tupili, a musí se proto omluvit? Rozsudek nevyvolal ve společnosti žádný otřes. Omluva, pouhá slova - to už nemá u nás valnou cenu. Ať se studenti ohnou, omluví, slova vyletí, zhasnou, co se děje? Pár slovíček, můj ty Kriste, co jsme se jich z úst už navypouštěli? A komunisté? Jejich čest letí nahoru. Od chvíle, kdy budou své poslanecké mandáty přistrkovat do zápecních koalic, může je dělit jen krůček. Němci mívali (nevím, jestli dodnes mají) okřídlenou větu vrcholné zápecní malosti: Ono za Hitlera nebylo všechno tak zlé. Hitler vynalezl dálnice, podnikovou rekreaci a přídavky na děti. Pro mnoho Čechů je komunismus dodnes podobnou útulnou s podobnými argumenty. I komunisté vynalezli dálnici a rodinné přídavky. I vynalezený brněnský boj o čest komunistického darebáka k tomu patří. Kdo by nevěděl, čeho se týkají volby, zde má návod: pořád ještě i cti komunistů. Jejich nikoliv zapomenutí, nýbrž zapojení.

Speciální občané
8.6.2002    Mladá fronta DNES    str. 09    Názory
    KAREL STEIGERWALD        
Policie požádala dva členy Rady České televize o vysvětlení. Radu to pobouřilo. Vysvětlení ať si podávají obyčejní smrtelníci. Je to proto, vysvětlil předseda rady, že člen rady je „speciální občan státu“. Hledej, jak chceš, právní pořádek České republiky žádné „speciální občany“ nezná. Zná občany, a ti jsou si před zákony všichni rovni. Názor rady o „speciálních občanech“ je k smíchu. Ale je to bohužel také vážná věc. Rada nevymyslela nic nového. Pocit, že je speciální občan, má u nás každou chvíli kdekdo. Ovšem postupuje obezřetně ve stínu zákonů, mezi kamarády, kde se zákon i pravidlo snadno ohne. 
   Naivně vytrubovat do světa „jsme speciální, chceme jiné zacházení“ může opravdu jen bezelstný dětina. Nebo člověk, jemuž „speciálnost“ už tak přirostla ke kůži, že její nepatřičnost ani necítí.

Vlci spletou i Kavana
6.6.2002    Mladá fronta DNES    str. 08    Názory
    KAREL STEIGERWALD        
Vlci se převlékají za beránky dobře. Spletou každého. Jdeš po ulici a žena se somnambulním pohledem ti nabízí zajímavý sešitek: Zlepši své zdraví! Sešitek jde na odbyt - zlepšit zdraví chce i zdravý. Kterápak politická strana to slibuje? Otevřeš sešitek, uvnitř je zasunut druhý: Strážní věž, časopis Svědků Jehovových. Žádní politici, ale agresivní ideologie náboženských podivínů v lákavém rouše zdravotních beránků zaútočila na tvou duši. Svědci nechtějí zlepšit tvé zdraví, nýbrž hned celý svět. Dojdeš domů, ve schránce je brožurka ODS k volbám. Uvnitř brožurky je skryt volební materiál KSČM, té třešňové partaje. Na první straně ideje a hesla, kdo však by nepochopil, má na druhé straně listu recept na třešňový koláč. Vlci kuchaři vnikli do útrob materiálu ODS. Komu ani po koláči není jasno, má nad koláčem křížovku. Odpověď najde v tajence. Vlci na sebe berou různá roucha. Ministr Kavan má trápení, že udával estébákům, protože si myslel, že to jsou diplomati. Kavanův vlk měl oblek, kravatu, tašku diplomatku. Kavana musí každý omluvit, že si spletl diplomata s vlkem. Vlk ovšem nezvolil dobrý převlek. Udávat komunistickému diplomatovi je stejně hnusné jako udávat estébákům. Jiný příklad: vrchní soud rozhodl, že soudce nemůže být považován za podjatého jen proto, že v minulosti sloužil komunistickému režimu. A to ani v případě kauz, které se komunistické minulosti týkají. Daně platíte, ale ani takovou maličkost jako soudce nekomunistu vám stát nedopřeje. Vrchní soud měl bez dalšího zkoumání říci: občan má právo, přeje-li si to, nekoukat u soudu na komunistický obličej v taláru. Ale převlek je to dobrý. Soudců a soudů si lidé váží. Domnívají se, že tam žádný vlk v beránka proměněný nevnikne. Komunisti utrhli mikrofon sládkovcům. I to je pěkný oblek. Vypadá to, jako že komunisti nejsou sládkovci, nýbrž nějací demokraté, kterým se ten zupák oškliví. Když je někdo proti Sládkovi, musí to být slušný člověk, pomyslíte si mylně. Vlků všude je. A říkají: My nejsme vlci. Jen podle toho se poznají.

Nekňourej, konej
5.6.2002    Mladá fronta DNES    str. 08    Názory
    KAREL STEIGERWALD        
Taxizločin může magistrátu ještě zatopit 

Boj skupiny pražských taxikářů je dosti odpudivý. Nikoliv za nějaká práva, za sociální věci, nýbrž za zloděje, proti kontrolám, které odhalují, co každý léta ví: že nepříjemná většina taxikářů krade. Hrozí blokádou ulic, chtějí demisi úředníka odpovědného za kontroly a zastavení stíhání zlodějů. A malinu nakonec: zdražit taxi. Nestoudnost, s níž se tito taxikáři za práva zlodějů berou, je zarážející. Jako by už nebylo hanba krást. Za blokádu ulic by je měla policie ihned zatknout a předat soudu. Ostatní požadavky jsou výsměchem všemu smyslu pro spravedlnost. Krádežím v duchu doby říká: krize v taxislužbě. Ale jde jen o zlodějny. V jednom smyslu je však tato vzpoura taxipodsvětí zajímavá: může nás poučit o tom, co vlastně je svoboda, spravedlnost, jak to vzniká, jak se to udržuje v chodu, jak se to zlepšuje. Pražský magistrát už několik týdnů konečně dělá to, co dávno měl: bojuje s lupičským gangem taxikářů. Bojuje úspěšně. Ten boj se odehrává proto, že někteří úřední lidé jej konečně vzali, byť pod vlivem médií, za svůj. Legislativa je náhle dostatečná. Ničit padouchy, ať jsou sebevíc organizovaní, je možné. Svoboda a spravedlnost nevzniká písemně. Vzniká praktickou činností lidí. Obvyklá česká cesta je: stížnosti na zákony, nedostatek paragrafů, výmluvy a všeobecné nářky. Pražský magistrát předvádí lepší cestu: Nefňukej, konej. Chyť je, jde to. Tou cestou měl jít i primátor. Ví o ničemnostech, proč vzdává dobrý post primátora, kde může výhodněji stát v čele boje proti nim? Proč ten boj neorganizuje, proč neburácí, nehřímá z radnice? Protože jde českou cestou: nejasné náznaky a obviňování lidí z instituce, kterou sám vedl, místo tvrdého boje s ničemy. Svoboda a spravedlnost nerodí se z úradku nahoře ani cviky politických řečníků, nýbrž z každodenního všedního života. Fňukat, povšechně si stěžovat není nic, chytit vlastnoručně darebáka je vše. Solženicyn dal pro totalitní život dobrou radu: nedej, aby zlo působilo skrze tebe. Ve svobodné zemi máš větší území: nedej, aby zlo působilo v tvém dohledu. Tak vlastníma rukama rozšíříš prostor spravedlnosti a svobody. Pražskému magistrátu měli bychom v boji proti mocné mafii dát veškerou podporu. Taxizločin může mu ještě pěkně zatopit.

Koalice s Koalicí
4.6.2002    Mladá fronta DNES    str. 08    Názory
    KAREL STEIGERWALD        
Novináři se dozvěděli, že Klaus tajně jednal s lidovci. Na té zprávě je zajímavé hlavně to, že ji lidovci vyzradili. V předvolebních dnech jedná každý s každým. Kdo by tak nečinil, škodil by si. K předvolebnímu koloritu náleží, že jednání jsou tajná. Nahlas všichni krom lidovců říkají: ne. O čem Klaus s lidovci jednal, lidovci teprve prozradí. Ale víme to už dnes: obě strany zkoumaly (možnou) koaliční spolupráci ODS a Koalice. O té spolupráci už víme mnoho. Z minulosti, z dneška i z dobré znalosti hlavních postav. Jejich politické programy by si rozuměly. S lidmi to je horší. Míra kompromisů při tvorbě koaličního programu by nebyla moc bolestná. Jsou-li dnes spolu spečeny strany KDU-ČSL a US v jedno těleso, může k nim bez potíží přibýt ODS. Ideový a programový rozdíl mezi ODS a US je menší než rozdíl mezi US a KDU-ČSL. Měřeno obličeji, dopadne takové seskupení hůř. Sejdou se na jedné fotografii tváře, které už dlouho prostupuje duch českého nenávistničení. Když jde vpřed pomsta a moralizování, programy jdou k čertu. Bitvami, které už skončily, zdá se zaujata hlavně unijní část Koalice. Lidovci mají dobrý i špatný koaliční potenciál. Dobrý proto, že se pružně spojí s každým. Špatný proto, že každý spojenec si to spojenectví trpce vypije. Lidovci jsou schopni měnit své politické vzezření podle úhlu, odkud jsou pozorováni, zatímco schopností unie je být vůbec neviditelnou. Takto sestavená dvojice může být pro koaliční partnery zajímavým a podnětným tělesem, stejně jako prožluklou obtíží. Naopak slabostí ODS je její mimořádné nadání rodit si podebrané nepřátelství. Menší Koalice bude z obav o život chtít vládní moci nejméně půl, ne jen svůj menší kus. ODS by té nečitelné měňavce nabízela pokud možno s úšklebkem prázdné nic. Pokud budou voliči chtít vládu středopravou, stanou Koalice a ODS před trpkým problémem. K čemu by pak těch uplynulých pět let nenávisti bylo? Kam povyrostla česká politika? Čekala by nás větší schopnost spolupráce a cit pro pravidla hry? Tato nepřátelská varianta je si programově nejblíž. To je paradox české politiky.

Koalice ohně a vody
3.6.2002    Mladá fronta DNES    str. 08    Názory
    KAREL STEIGERWALD        
Včera řekl předseda Špidla: S Klausem nikdy. Ale předvolební matematika naznačuje, že sestava ODS a ČSSD je přinejmenším stejně pravděpodobná jako ostatní povolební kombinace. Otázka je, jak by taková sloučenina ohně s vodou vládla? Volební programy obou stran se překrývají nepatrně. I když k tomuto společnému území přičteme nějakou míru vzájemných ústupků, dostaneme program velmi minimalistický. Vlastně podobný, jaký máme už teď. Víme však, že taková vláda je možná a že udrží zemi v poloprovozu. Spojenectví ohně a vody může vydržet velmi dlouho, protože součet dvou velkých stran vyhraje každé volby. Zkušenost napovídá, že takto mocné panstvo si rozparceluje stát, zavede stabilní nehybnost, nechá politiku splývat se zájmy mocných skupin a rozhodování posune z veřejného prostoru do sekretariátů. Z voleb se stává opakování duševních prostocviků a z parlamentu sbor kývalů, kteří potvrzují, co bylo předem a jinde dohodnuto. Voliče tato stabilita znechucuje. Posiluje extrémní stanoviska. Zesiluje volání po silné ruce, která do toho všeho konečně rázně kopne. Politickým stranám toto řešení vyčítat nemůžeme. Je dáno výsledky voleb a poměrným volebním zákonem. Většinový systém demokracii "nezablokuje", protože vždy je někdo první, někdo druhý. V poměrném systému nemusí být koalice ODS a ČSSD ani "morálním selháním", ani "odpornou zradou voličů", nýbrž obyčejným matematickým výsledkem. Někdo v zemi nějak vládnout musí. Nad spojenectvím protichůdných ideových programů se rozčilují nejvíce právě ti, kdo jindy poměrný volební systém nejvíce obhajují. Je to pochopitelné, opoziční smlouvu také nejvíc kritizovali ti, kteří ji svou neschopností skládat koalice umožnili. V zemi, která je rozdělena na dva takřka stejně silné tábory, je poměrný systém nesmírně riskantní, protože plodí nestabilitu či politické mesaliance, ale je také skoro nemožné prosadit systém většinový. Proč by ten druhý ve volbách měl prvnímu dát všechnu moc, když první měl jen o chlup více hlasů? Přes tuto námitku se politické strany těžko přehoupnou. Velká koalice je přirozeným vyjádřením toho, že země není rozhodnuta, co vlastně chce. Nepohyblivé vládnutí ovšem může rozhodování voličů zrychlit. Ale to zrychlení může být dosti pomalé. Velká koalice nechává nakonec ve službě jediný ideál: žádné změny, žádné novoty. Států, které v poklidné nehybnosti samy od sebe zanikly, známe dost. Česká republika potřebuje nikoliv nehybnost, nýbrž mnoho pohybu. Předpokládejme, že je na vzestupu, nikoliv v úpadku. K tomu si ovšem musí darovat odpovídající volební výsledky.

Málo hrdinů
1.6.2002    Mladá fronta DNES    str. 07    Názory
    KAREL STEIGERWALD        
Senát odložil jednání o státních vyznamenáních na čas po volbách se zajímavým argumentem - nevnášet do předvolebního času další téma. Senátoři předvídají, že kolem každé vyznamenané postavy se strhne vřava. Kdo je pro někoho zasloužilý hrdina, je pro jiného darebák. Nejlépe je to vidět na Edvardu Benešovi. Ten má rozpětí od zrádce a teroristy až po otce demokracie. V České zemi se vše kymácí. Jednou jsi dole, jednou nahoře. Medaili ti dají i vezmou. Hrdinové, které všichni akceptují, už jsou spotřebovaní, kdežto medaile hledají nové hrdiny každý rok. V naší zemi je tradičně víc „medajlí“ než hrdinů.

České osudy: socha hrdiny, socha fňukala
31.5.2002    Mladá fronta DNES    str. 09    Názory
    KAREL STEIGERWALD        
Máme nového hrdinu: primátor uviděl zlo a odešel od něj. Měl se však zachovat obráceně: neustoupit, jít tvrdě vpřed a obklopit se pomocníky. Zlo, o němž mluví v náznacích, usvědčit a vymýtit. Nebo měl v tom svém boji proti pražské ODS a jiným zlořádům padnout. Měli bychom pak před očima muže a téma na sochu. Takto máme před očima nic. Nevíme, jaký boj primátor svedl, a nevíme, jaký měl ideál. Víme, že se odvolává na svou nemohoucnost. Neříká, co chtěl, za co bojoval a které "protikorupční" bitvy svedl. Ze svého pádu dělá frašku. Není postavou, která padla v boji, nýbrž postavou, která tančí předvolební tanec. Marně říká, že ten tanec s volbami nesouvisí a že v něm jen hrou náhod uzrál teď. Hra náhod je vždy lákavá: právě před šedesáti lety zavraždili Němci spisovatele Vladislava Vančuru. Udělali to v rámci jakési, což je i dnes aktuální, kolektivní viny. Vančurova vina vězela v tom, že byl Čech a že byl Čech přední a významný. Jeho život i dílo jsou velmi dobrou odpovědí na provokativní otázku, čím zvláštním, výjimečným a neopakovatelným ospravedlňuje český národ svou moderní existenci. Kdo má v plánu českou společnost zničit, musí začít vraždit právě zde. Národy napájejí svou kulturní identitu z výkonu svých velkých postav, z jejich geniality, mužnosti a energie. Velký Vančurův osud a dílo jsou výzvou naší malosti a téma pro velkou sochu. Rádi se brodíme průměrností. Rádi znevažujeme všechno vyšší a každého vyššího. Lapidárium českých velikánů je dnes už málem jen sbírkou polámaných soch. Každého velikána už jsme oškubali. Sdílíme učení, že vše je tajně podplaceno a že nemá smysl jít se zvednutou hlavou i hledím za svým ideálem. Raději se s bolestínskými narážkami pošklebujeme, že ničeho mezi darebáky nelze docílit. Kasl si stěžuje, že všichni byli proti němu, ale neříká, jaký byl jeho boj. Nevyzve veřejnost ani svou stranu "postavte se v můj bok". Počítá, že veřejnost jeho bolestínské gesto ocení. Hle hrdina, nezadal si se zlem. Čestný hrdina. Ne, jen český hrdina svého druhu. Bylo jich už mnoho před Kaslem a budou i po něm. Postup je vždy stejný. Nejprve mlhavě a všeobecně obviní svůj svět z mravních poklesků. Přehlédnou, že jsou za ten svět i oni odpovědni. Pak z toho světa vydělí sebe. A řeknou: Odcházím, abych se neumazal. Věří, že tak se stanou velkými. Velikost člověka se však neměří velikostí jeho fňukání, nýbrž velikostí jeho zápasů. Vančurovské výročí je té velikosti dobrou připomínkou. Hrou náhod svítí i na Kasla.

Buď velkým ničemou
30.5.2002    Mladá fronta DNES    str. 06    Názory
    KAREL STEIGERWALD        
Glosy 

Dudek a Šimák byli odsouzeni za brutalitu při výkonu svého estébáckého řemesla. Odvolací soud jim kupodivu přidal. Oba v tom vidí porušení lidských práv na přináležitý proces - jejich případ trval šest let a to se jim právě zdá protilidské. Mají pravdu. Mohou však být rádi, že to nakonec dobře dopadlo a dočkali se. Jiní čekají déle. Samo to estébácké řemeslo trestné není. Možná že dneska už není ani zavrženíhodné. Nikdo nemůže vědět, co v našich srdcích dříme - třeba jednoho dne po našem českém zvyku pobouřeně vzkřikneme: tohle by za estébáků možné nebylo! Zajímavé je, že třetí z pověstného bicího komanda, Duchač, souzen nebyl - pro nedostatek důkazů. To ho asi Dudek se Šimákem neudali. I estébáci asi měli nějakou stavovskou čest. Každopádně je to blýskání na časy. Škrtili, mlátili a najednou - překvapení - přijde trest. To není obvyklé. Asi to bude tím, že všichni tři jsou řadové ryby. Jedenáct jejich krajských šéfů je na tom lépe. Ještě lépe jsou na tom šéfové těch jedenácti šéfů. Člověk, který si chce zachovat bezpečí i v příštím režimu, musí být velkým ničemou, ne malým. To je veliké české poučení pro příští generace.

Politici, udejte své milenky, dostanete milion!
30.5.2002    Mladá fronta DNES    str. 07    Názory
    KAREL STEIGERWALD        
Čtěte inzerát: Hustler dá každému udavači za informace o korupční či milostné aféře předního českého politika milion korun. Udejte se rovnou. Hustler je slavný nemravný časopis z USA. O jeho vydavateli natočil Miloš Forman pozoruhodný kontroverzní film Lid versus Larry Flint. Ve filmu se střetly dva postoje: svoboda slova a právo na ochranu osobnosti. Svoboda slova měla na sobě kazajku výrobce pornografií, právo na ochranu osobnosti bylo oblečeno do odpudivého fráčku tlustého, hnusného a zakyslého protivy. Takovou dvojici my stěží přijmeme. My věříme, že dobrodiní svobody mají užívat jen hezcí lidé s ústy plnými pravdy a že ochranu si zaslouží jen skutečná duchovní osobnost, jako je třeba Zdeněk Svěrák, kdežto ničema Knížákova typu si nezaslouží nic. Formanův film nám před časem položil otázku, zda má svobody užívat i sprostý otrapa, živící se pornografií, nejoblíbenější lidskou zábavou, či zda má zákon dávat před svobodou přednost cti odpudivého šantaly, který má pravdu bez humoru a cti. Je to otázka, která u nás není příliš oblíbená. My jsme rádi, když dobrodiní zákona, svobody a práva užívá u nás jen postava dobrá, sympatická (nám) a ušlechtilá. Pro postavy nesympatické a protivné a pro postavy hlásající nějaké nesmysly či nepravdy nemáme v chrámu zákona a v chrámu svobody u nás místo. Jejich vyhánění odehrává se s vlídným zájmem veřejnosti. Hustler dnes přichází s novou výzvou: udávejte za milion korun. V zemi, která má s udáváním zkušenost, o níž se sexualistům z Hustlera ani nesnilo, je to zvlášť dráždivé. Hustler nabízí milion udavači, my mu můžeme odpovědět, že právě milion udavačů jsme tu měli. Bude zajímavé, kolik se jich po těch trpkých zkušenostech najde. Milion je jistě velké lákadlo, ale být udavačem má své mouchy. Považte jen to nekonečné trápení duše. Realista však ví, že udavači se nijak netrápí, protože udávají pravdu. Na tom není nic špatného, nahlásit Hustlerovi (dříve StB), kdo krade a kdo s kým jak spí. Hlavně, když se nelže. Český udavač nikdy nebyl ve sporu s duší - vždy šel vpředu, v čele pokroku, za pravdu. Co je špatného na tom, když Hustlerovi udáme politiky, kteří kradou a kteří souloží s nemanželkami. Vždyť mezi nimi může být i naše manželka! Každý musí cítit ten obrovský etický náboj Hustlerův: Pryč s korupčníky a cizoložníky! Hlaste je! Slouží veřejnosti. Ta má právo vědět, co ukradli a s kým se vyspali. I ten milion je na místě. Udavač má po své oběti něco dostat, to je přirozené. I církev, když upalovala čarodějnice, odměňovala informátory za námahu. Odvrhněme už pokryteckou dobu, kdy poskytování informací (rozuměj udání) považovalo se za nestydatost. Nestydatí jsou ti, o nichž informace jde. Svatá pravda: kdo nic neprovedl, nemusí se udavačů bát! Naivní cizinec Hustler však šlápl vedle. Informace o korupci a milostných aférách si může vymyslet. Nebo opsat z jiných novin. Může otisknout, co chce. Nemusí vyhazovat milion. Pro politiky je to však lákavé. Udejte se. Milion je milion. A nic se vám nestane. Udejte milenky, lidé vás budou mít rádi. Kde tohle dneska najdete?

Neomlouvejte se
29.5.2002    Mladá fronta DNES    str. 08    Názory
    KAREL STEIGERWALD        
Glosa 

Tři bývalí studenti se mají podle rozhodnutí soudu omluvit fakultnímu předsedovi KSČ za to, že proti němu vystoupili po listopadu 1989. Soudce Cigánek uznal, že studenti měli právo politické přesvědčení svobodně vyjadřovat, ale toto právo bylo v rozporu s právem na ochranu cti. Jednání studentů také překročilo meze slušnosti. O předsedovi řekli, že je arogantní demagog a kariérista. Z hlediska vyššího principu mravního soudce Cigánek ztratil veškerou soudnost. Měl by z téhož hlediska vědět, že čest předlistopadového předsedy KSČ se chránit snad ani nedá. Také by měl vědět, že meze slušnosti okolo roku 1989 a čtyřicet let před tím byly nastaveny jinak, než on dnes myslí. Podivuhodné je, že to Cigánek neumí rozeznat a bojuje za čest bezectného komunistického předsedy. Možná se dopouští sám zločinu - komunistický režim je dle zákona zavrženíhodný a zločinný - a on chrání jejího místního předsedu. Studenti by měli jeho rozsudek ignorovat. Je-li kdy na místě bránit svobodu vzpourou - je to teď. Vyplatí se asi studenty proti soudci Cigánkovi podpořit. Všichni bychom se měli přidat a napsat, že z hlediska vyššího principu mravního předseda ZO KSČ Snášel žádnou čest mít ani nemůže.

Četa estébáků
28.5.2002    Mladá fronta DNES    str. 06    Názory
    KAREL STEIGERWALD        
Jedenácti náčelníkům StB, obviněným ze zavlékání lidí do ciziny, po šesti letech okolků konečně začal proces. Totiž nezačal. Tři náčelníci se kvůli nemoci nedostavili. Soud byl tedy odročen na neurčito. Nic nového pod sluncem. Tak to je vždy, když se ruka zákona přiblíží k nějakému estébákovi či vyššímu komunistovi. Policejní i soudní konání se zpomaluje, zastavuje, vrací, přehodnocuje a oddaluje nemocemi, roztržitostí úředníků nebo omyly všelijakých doktorů práv. Spravedlnost se zahltí a nekoná. Kdekdo je náhle chorý, má výpadky paměti, nevyzvedává obsílky a nedostavuje se. Soudci tomu rozumějí, chápou vytáčky a rádi odkládají jednání na jindy. Kdo to vše pozoruje, říká si, toto bratrstvo se nikdy neodsoudí. A jestli ano, tož hebce, něžně, aby jediným estébáckým vláskem nebylo hnuto. Vezměme jediný aspekt tohoto nekonečna: imunita Obzinova. Soud bude mnoho měsíců zkoumat, zda ji tento špeditér lidí v době konání ničemností měl či ne. Byl komunistickým poslancem s komunistickou imunitou - co chtějí soudy zkoumat? Imunita, kterou si zločinci navzájem udělují, je nějaká imunita? Nacističtí předáci byli také poslanci říšského sněmu - s tehdejší imunitou. My si pořád myslíme, že být komunistickým ministrem nebo poslancem znamená, že dotyčná postava skutečně byla nějakým poslancem či ministrem. Je to omyl, v bezprávním státě ani imunita není nic. Však ji přiřkl jeden bandita druhému. Je ponižující a nesmyslné soudit Bilaka a spol. podle tehdejších zákonů, které si dali oni. Vždyť to nebyly zákony, nýbrž příkazy komunistického uzurpátora či okupačních správců. Zákon tu byl před nimi, pak už ne. Jedenáct náčelníků StB u soudu - pohled jistě povzbudivý. Méně povzbudivé budou - po mnoha letech - rozsudečky: podmínečky, odkladečky, všude samí nevinní. Četu estébáků může čert klidně odnést. Z české spravedlnosti kapou strašlivější skutečnosti, než je vlídnost k jedenácti darebákům: ta spravedlnost se svižně natahuje a zkracuje podle pocitů, podle kamarádů, podle účasti, kterou na ní kdekdo má. Chce-li soudit, soudí, nechce-li, nesoudí. Žádná neochvějná spravedlnost z ní neprýští. Nechce-li, nekousne. Zato může kousnout i nás, nevinné, bude-li třeba jednou chtít. České spravedlnosti se bojte, je to nepředvídatelné zvíře.

Pověsit na dvorku
27.5.2002    Mladá fronta DNES    str. 06    Názory
    KAREL STEIGERWALD        
Volební kauce odhalily šlendrián soudů 

Kocourkov jde do voleb. V každém domě jinak. Některé partaje platí kauci, jiné nikoliv. Rozhodli to soudci. Někteří říkají kauce ano, jiní kauce nikoliv. Každého nesoudce, ani práva studovat nemusí, napadne: všem stejné podmínky. To je však nesplnitelné, problém kaucí nikdo už nerozplete. Kdo se o práva zajímá, přečte si odborné a věcné vysvětlení profesora Klokočky, ústavního soudce, proč to v Kocourkově takto chodí. Soudci však ať je nečtou, mohlo by je to ještě víc poplést. Kocourkovští soudci jsou nezávislí - co rozhodnou, platí. Počínají si trochu jako alchymisté, kteří jsou také svým věděním povzneseni nad naše mudrování. Letos vynalezli aféru kauce. Soudy rozhodly špatně. Zmocňují se kompetence, která přísluší jen Ústavnímu soudu, píše jeho místopředsedkyně Eliška Wagnerová, ale jejich rozhodnutí jsou pravomocná. Dejte soudci nezávislost a neodvolatelnost a on se zblázní. Takový případ se stal už za Rakouska. Zmiňuje jej politolog Jaroslav Hašek. Okresní soudce se v horku zbláznil a odsoudil bezvýznamného vandráka k trestu smrti. Pověsejí ho vzadu na dvorku, přikázal soudnímu sluhovi. Protože nemáme oprátku, použijou k tomu staré prostěradlo. Rozsudek bláznivého soudce byl sice špatný, ale pravomocný. Soud je soud. K exekuci došlo, protože pravomocnému rozsudku nelze v civilizované zemi odporovat. Pobuda přežil, protože buď prasklo staré prostěradlo, nebo se zbláznil i zřízenec. Přesně už se to neví. Jsme v podobné situaci. Za tři týdny budou volby. Možná neplatné. To však není důležité. Důležitý je právní pořádek, zákon, svoboda a nezávislost soudců. Možná však, že si v Kocourkově o svobodu všichni zlámou nohy. Mají té svobody tolik, že jim přebývá a že ji mohou pytlovat a vyvážet až do Bruselu.

Smysl pomníku
25.5.2002    Mladá fronta DNES    str. 06    Názory
    KAREL STEIGERWALD        
Obětem komunismu byl v Praze konečně odhalen pomník. Jenže ten pomník má jediný smysl: o komunisty a jejich oběti nejde. Do boje o hlasy vstupují i dávné oběti komunismu. Kdo tyto kormutlivé mrtvé duše získá na svou stranu? Komunismus však nemá jen oběti, má i pachatele. Pachatelé jsou mezi námi, mají politickou stranu, poslance, noviny. Volební výsledek může být velmi komplikovaný. Sáhnou v takovém případě politické strany při tvorbě vládní koalice i po včerejších a dnešních komunistech? Někteří sociální demokraté to navrhují. Říkají ovšem současně - až se komunisti polepší. Polepšení komunistů znamená jejich převlečení za jakési levicové Evropany moderního střihu. Grebeníčkovi komunisté však nemají o takové polepšení zájem. Dobře vědí, že softkomunismus by sociální demokracie spolkla raz dva. Politické živobytí vynese jen trpělivé soustřeďování extremistických nespokojenců všech barev do houfu. Ruku na srdce - mít zhruba patnáctiprocentní stranu bez šance na ovlivňování politického života a bez šance na pobyt ve vládě je bezpochyby pěkné, poklidné bydlo. Pavel Tigrid nedávno vyslovil politování, že jsme komunistickou stranu před dvanácti lety nezakázali. Možná jsme měli udělat ještě o něco víc: komunistickou stranu a pomocné organizace (StB) postavit před soud. To, čemu komunisté říkají čtyřicet let budování socialismu, měl soud označit za čtyřicet let vlády bezpráví a organizovaného násilí. Organizátory měl potrestat, organizace dát mimo zákon. Místo toho si kdekdo myslí, že komunisté kdysi vyhráli volby, a měli proto právo na své rudé pokusy. Jenže kdo by komunisty soudil? Patrně zas jen soudci-komunisti. Děje se tak při každém procesu s rudými jednotlivci. Ani po dvanácti letech se Česká republika s komunismem nevyrovnala. Všechny pokusy o to skončily trapně. Nyní ji čeká překročit Rubikon. Kdo v povolebních bitkách o jejich patnáctiprocentní kapitál projeví zájem? Kdo začne s komunisty dělat dohody a smlouvy? Někdo řekne první, že nelze donekonečna ostrakizovat patnáct procent voličů, ačkoliv právě těchto patnáct procent je třeba ostrakizovat donekonečna. Takový je smysl pomníku. Postavme vedle něj druhý. Napišme na něj: Svým rudým banditům vděčný český lid. Patnáct procent je patnáct procent. Jsme praktičtí lidé. A kati s oběťmi mohou na sebe na petřínské stráni cudně pokukovat.

Spravedlnost udeřila
24.5.2002    Mladá fronta DNES    str. 06    Názory
    KAREL STEIGERWALD        
Je to takhle: případ s prodejem přenosového vozu se stal bezmála před rokem. Od té doby je také znám účastníkům obchodu i tomu, kdo jej ohlásil policii. Nevyšetřuje se však od té doby, jak by se čekalo, nýbrž, bohužel, až právě teď, těsně před volbami. Policie k tomu má věcný argument: je politicky neutrální, jede podle zákona, vyšetřuje volby nevolby. Otázka trvá dál: Jistě, ano, ale proč právě teď? Prožluklá shoda náhod... Máme v zádech smutný příběh poslance Sládka. Policie jej chtěla zadržet, on prchal tak, že se skrýval na zasedáních sněmovny, to vše mnoho měsíců. Policie si pro něj došla až právě v den voleb prezidenta. Po volbách jej zase pustila. Tehdejší otázka nezněla, zda má, či nemá policie právo Sládka zadržet. Jistě ano. Otázka zněla: Proč bohužel právě v den voleb? Komu se to hodilo? Všem, které znechucovaly parlamentní výstupy žvanivého rosomáka. Policie mazaně podupala jeho právo hlasovat - a přitom neporušila nic! Akce jí prošla, nikdo nemá chuť zastávat se rosomáků. Komu se hodí Balvínovo vyšetřování právě teď? Politikům? Kterým? Nebo nějaké chuntě v ČT? Není známo, že by Balvín některé politiky preferoval, jiné haněl. Ani chunta v ČT není žádná stopa. Některé české události nerozplete ani jasnovidec. I slepec však vidí, že ten souběh vyšetřování, obviňování a voleb se pěkně rýmuje. Policie, postupující podle zákona a mazaně, počkala by tři týdny, když už čekala bezmála rok. Za tři týdny už by se nikdo neptal, co a jak se s čím rýmuje.

Udělá lev cvak?
22.5.2002    Mladá fronta DNES    str. 06    Názory
    KAREL STEIGERWALD        
Glosa

Povede ho do voleb na šňůrce Hana Marvanová. Je to pádná odpověď Koalice na Lobkowiczovu antilopu. Další živočichové se dají čekat. Ovšem lva trumfne už jen slon, velryba a pták Noh. Lev podle Koalice znázorňuje České národní zájmy v pojetí pravolevého středu, ale je půjčený z cirkusu Berousek. To svádí ke kombinacím typu Český národní cirkus. Otázkou také je, jestli nejde o lva na vaší straně ve světě financí. Courat se po ulicích se lvy v době zvýšené agrese pitbulů je riskantní - pokud by lev během kampaně sežral dítě nějakého člena ODS, Koalice by to obtížně vysvětlovala. Dělejte koalice se stranou, jejíž lvi vám žerou děti! Chodit po ulicích s tuleněm by bylo bezpečnější. Koalice však lvovi věří. Na volebním plakátu bude, říká ředitel celé akce, jen lev a Marvanová, aby prý pěkně vynikl kontrast žena - šelma. Šelmou se patrně myslí Cyril Svoboda. Ten jistě nebude nečinně přihlížet, jak se Marvanová naparuje se lvem. Něco vymyslí. Ale sám se lvovi vyhne. Nikdo neví, jestli nejde o potomka římských lvů, kteří žrali křesťany. Svoboda asi sleduje jiný plán: že lev na procházce udělá cvak. To by Koalici upevnilo a z Marvanové byl by světec. Dvě plus na jeden skus. Zapamatujme si politickou poučku: když ulicemi chodí lvi, lidovci vědí proč.

Sál zázraků
21.5.2002    Mladá fronta DNES    str. 06    Názory
    KAREL STEIGERWALD        
Omyly soudů: Zavřu, či pustím?

Každý z nás dodržuje asi sto tisíc zákonů a nařízení, ačkoliv je přirozeně nemůžeme všechny znát. Ale znát je ani nepotřebujeme, každý z nás jezdí bezpečně po trase spravedlnosti, o níž má i tak povědomí. Všichni víme, co se asi smí a co je zločin. Nespleteme se: kdo se vydá na cestu zločinu, ví, že to udělal. V síni spravedlnosti je vše jinak. Tam zákony a nařízení platí doslova - ne od oka jako u nás občanů. Tak se můžeme dočíst, že za mřížemi sedí zbytečně člověk, který měl už být na svobodě, protože zákony o sebe drhnou jako člun na mělké vodě. Druhý muž naopak za mřížemi není: pustili ho z téhož důvodu jako prvního nepustili a asi už je na útěku, k němuž má rozumný důvod - jednu miliardu prošustrovaných korun. Pan Gabčo a pan Smetka. Právní labužník to může louskat: pan Gabčo sedí, protože ho pozoruhodná hra termínů, novel a jejich mnoha výkladů nepustila ven. Pan Smetka má problém opačný: dveře věznice mu otevřel podobný právní chaos. Objasnit obě ta rozhodnutí je složité, asi také nudné a přitom ani není jistota, že bychom my, právní laikové, ta objasnění pochopili. Chápat můžeme až konec těch dvou kauz: pana Gabča stíhají za čachry s byty, tak sedí, pana Smetku za miliardový kejkl, tak nesedí. Ve prospěch obou pánů hovoří jakési nepochopitelné výklady paragrafů, termínů, různá stanoviska různých soudů a různé výklady těch stanovisek. Spravedlnost je noční motýl: trest nepřichází přiměřený činu, nýbrž výkladům a názorům soudů, kteréžto se přirozeně prudce navzájem liší. Co každý víme - kdy je člověk darebákem, a kdy ne -, nevědí často české soudy. Produkují rozhodnutí, která nás uvádějí v úžas. Ocitáme se v síni zázraků, kde můžete být padouchem i neviňátkem zároveň. Říkají nám sebevědomě - nejste právníci, nerozumíte spravedlnosti. A zavalí nás citací paragrafů, odstavců, doložek, novel a stanovisek. To nás poleká, protože opravdu nejsme právníci a nerozumíme spravedlnosti. Jedno bychom však chtěli: aby ta jejich spravedlnost nebyla často v tak obrovském rozporu s tím, jak ji cítíme my a každý vězeňský vechtr - pozor na pana Smetku. Možná vzal tisícovce lidí miliardu korun...

Antilopa Lobkowiczová
21.5.2002    Mladá fronta DNES    str. 06    Názory
    KAREL STEIGERWALD        
Glosa

Politik musí být mezi lidmi, říká s úsměvem politik Jiří Lobkowicz, který denně navštěvuje lidi. Včera byl na safari u Dvora Králové a slíbil voličům, že tam adoptuje antilopu. Vznikají tak dvě zajímavé otázky. První: Kam až ta adopce sahá? Stane se antilopa také českou šlechtičnou? Byl by to rozhodně velký liberalizační krok - umisťovat do rodokmenu mezi nás šlechtice i různá oblíbená či zasloužilá zvířata. Pěkně by se to vyjímalo: antilopa Lobkowiczová. Otázka druhá je ještě peprnější: Co vše čeští politici podstoupí, ať už šlechtici, či plebejci, aby nám přiblížili své dobro. Za člena rodiny přijmou adopcí, tím tajuplným obřadem, i antilopu. Když jde o to udělat změnu, všechno zlepšit a prosadit dobrou věc, nezná český politik mezí. Jde za svou věcí vpřed. I antilopu přijme za svou. Na jazyk se dere dráždivá třetí otázka: Kdyby to dobro vyžadovalo, zdalipak by český politik antilopu nejen adoptoval, ale i snědl? Politika je těžká věc, chce oběti. Pečené na víně, přirozeně mělnickém. Antilopa Lobkowiczová zvedá laťku české politiky nahoru.

Straně služ, státe
20.5.2002    Mladá fronta DNES    str. 06    Názory
    KAREL STEIGERWALD        
Socialisté asi do příští vlády už nechtějí

Vláda objíždí regiony a rozdává. Tváří se jako vynálezce darů a počítá s tím, že bude pochválena a že toto dobrodiní se jí přičte ve volbách. Ve skutečnosti si vláda jen mazaně nastřádala do volební kampaně svůj normální výkon služby, to jest rozdělovat zpátky daně, které vzala lidem. Dala vláda Praze patnáct miliard? Jistěže ne, poplatníci dali Praze patnáct miliard. Vláda jen z daní, které vybrala, dělá své vlastní dary. Přesněji, dary sociální demokracie. U obyvatelstva chce vyvolat podivný dojem, že socialisté mají spousty nějakých svých peněz, s jejichž pomocí konají v regionech dobrodiní mamutích rozměrů. Když si za starých časů, kdy ještě neplatil "nový styl", vyjel Klaus vládním automobilem na politický mítink, spustila veřejnost pochybovačnou kampaň, zda smí, či nesmí státní funkcionář používat státní auto pro svůj politický podnik. "Nový styl" se rozmáchl, místo jednoho služebního auta nasadil do boje hned celý státní rozpočet. Peníze všech. V patnácti miliardách Praze je zakleto pár korunek každého z nás - budiž tedy i nám Praha vděčna. Za zkoumání by stálo, proč vláda přiděluje ty miliardy právě dnes? Neměla to učinit již dávno? A jsou skutečně na místě? Komu potřebnějšímu je uškubla? Bylo toto její přerozdělování rozumné, nebo odůvodněné jen předvolebním vychloubáním? Vláda je však mazanější. Rozdané peníze nikomu neuškubla. Nemusela, protože rozdané peníze zatím neexistují. Vytvoří je příštím rozpočtem příští vláda a příští parlament. Věc se děje v rovině slibů, které bude plnit někdo jiný. Vláda věří, že sladkou odměnu za své dárky slízne sociální demokracie teď, zatímco s plněním božských slibů se trápit nebude. To je mazané. Z toho však plyne, že socialisté s účastí v příští vládě už nepočítají. Asi do ní už nechtějí. Jejich vládní sestava jezdí po republice a všude zlomyslně nasazuje svým nástupcům do kožichu dračí vajíčka. Ale běda, kdyby do příští vlády šla. Chytila by se do tenat svých vlastních velkolepých slibů. A to by jí asi nepřál ani zavilý odpůrce. Ale dosti žertů: postup vlády je nejen neslušný, nýbrž také nebezpečný. Vláda si plete stranu a stát. Hledí, aby ten stát straně sloužil. Běda nám. Příjemci vládních slibů by si měli promnout oči.

On to nebyl on
18.5.2002    Mladá fronta DNES    str. 06    Názory
    KAREL STEIGERWALD        
Do redakce listu telefonoval rozhněvaný pán z jižní Moravy, že lžeme. Píšeme, že Grebeníček starší uprchl do nemocnice v Břeclavi, kdežto on Grebeníčka staršího denně potkává v Luhačovicích na chodbě léčebny, číslo pokoje to a to. Tisk přestane odebírat, protože lže. Na chodbě při setkání s málem mytickou postavou se mu chce zvracet. 
   Za půl hodiny telefonoval pán opět. Omluvil se za omyl - postava z chodby nebyl Grebeníček starší. Na pokoji tom a tom nebydlel on, nýbrž jiný člověk. Rozhněvaný pán si to ověřil v recepci. Tam slavného Grebeníčka ani neznají. Zatelefonoval tedy znovu do redakce, spletl jsem se, pardon, byli si oba darebáci podobní. 
   To je v českých zemích výkon. Kdo už je u nás ochoten říct, spletl jsem se, pardon? Rozhněvaný pán se také připodobnil k té slavné postavě, která v románu o Švejkovi v šeru přetáhla v Budějovicích darebáka býkovcem, a když zjistila, že jde o omyl, přetáhla toho darebáka ještě jednou. Pacient z Luhačovic, podobný Grebeníčkovi staršímu, měl by si to také odskákat. 
   Věc má další aspekt: představme si týž děj právě v časech Grebeníčka. Jeden tvor prchá před soudem, druhý telefonuje do Prahy popletené udání, třetí o tom píše pošklebný podčárník do novin. To by bylo pěkných zatčení, výslechů a trestů. Vždyť i poslankyně Horáková byla oběšena na tenčích tématech. 
   Radujme se, prosím. Všechny tyto blbiny umí už naše doba jako blbiny brát. Zločinný dědek se vyhýbá, rozhněvaný pán omylem žaluje, notickář se směje. V takovém světě stojí za to žít. To snad musí ocenit i ten Grebeníček. V jeho světě by i on sám dávno visel, rozhněvaný pán udavač by byl zatčen už vpodvečer a notickář by jel s papírovou škatulí do Ostravy stavět NHKG. 
   Chvalme tedy my všichni, rozhněvaný pán, prchající Grebeníček starší i já, tento svět. Je dobrý. Ještě lepší však přijde čas, až bude na útěku i Grebeníček mladší.

Umělci bojující
17.5.2002    Mladá fronta DNES    str. 06    Názory
    KAREL STEIGERWALD        
Nechte je svobodně zpívat Miluji Špidlu

Pověry má lidstvo rádo. Věří se lecčemus: černé kočce, letu ptáků, šťastnému číslu. Komunisté věřili, že dobrý výkon sportovce dokazuje jejich pravdy. Ani groteskní myšlenka "vyskoč výš a socialismus zvítězí" je neodradila. Pověru představují i bojující umělci. Mistr zpívá pro nás, naše strana zvítězí! Přitom vztah mistrova zpěvu a kvality politické strany je zcela iracionální. Umělec je omylný jako každý. Dějiny znají dlouhou řadu dobrých umělců s otřesnými občanskými názory, jimiž vychvalovali všelijaké kreatury typu Stalina nebo Hitlera. Mnohdy nejen z vypočítavosti, ale hlavně z přesvědčení. Častým bludem je názor, že když diva krásně zpívá nebo hraje divadlo, má pravdu, nebo že každý, kdo napsal strhující romány, rozumí politice a je správné jej poslechnout. Tento blud je dobrý jen k vymývání naivnějších voličských mozků. Populární mistránek prý dokáže natlouct do voličských lebek politické názory, které by ty lebky nikdy ani nenapadly. Tomu věří zejména politické strany a rády populární mistránky na svá pódia vábí. Nikdo nespočítá, zda a kolik hlasů opravdu své partaji takový zábavný kumštýř přiláká. Strany pro jistotu hledí mít těch šašků na pódiu co nejvíce. Pozorného voliče musí napadnout, zda si nakonec nemyslí, že jejich politické kvality záleží právě na množství klaunů na předvolebních podiích. Každý prodavač však ví, že známé obličeje lákají kupující a zvyšují prodej zboží. Politické strany jsou také prodejci zboží, i když nepolapitelného, a není žádný důvod, aby si ke zvýšení prodeje populární baviče nenajaly. Není to nic zlého: kdo dobře prodává své zboží, dává naději, že bude lépe spravovat stát než nekňuba, který ani neprodá jedinou svou geniální myšlenku. Pohled na umělce, kteří oblizují mocné, vždy vyvolává nechutenství. Ale neměli bychom si plést časy a přenášet nechutenství ze starých dob do dneška. I umělci, třebaže to mnohým přijde podivné, jsou dnes občany svobodné země jako všichni, a podporovat své oblíbené politiky je jejich nejhlubší právo. Z tohoto hlediska bychom měli umělce, kteří se vrtají v politice, nikoliv kádrovat a peskovat, nýbrž naopak povzbuzovat. Také proto děláme demokracii, abychom mohli svobodně a volně pozpěvovat "Klaus je má oblíbená modla", aniž by nás kdokoliv hloupě obviňoval z poklonkování pánům.

Volte mě!
15.5.2002    Mladá fronta DNES    str. 06    Názory
    KAREL STEIGERWALD        
Volte mě! Nic vám neslibuji a nic vám také nedám. Tím prvním se liším od ostatních kandidátů, to druhé s nimi mám společné. Mou předností je: nebude vám pak líto, že nic nedostanete. Zkuste jednou volit kandidáta, který se o vaše životy nezajímá a kterému je lhostejné, jak si vedete. Neslibuje vám ani lepší školství, ani zubaře zadarmo, ani internet do každé chalupy. Kašlu na vaše zuby i na vaše vzdělání. Nabízím lákavé heslo: Jestli chcete internet, kupte si ho. Mé politické krédo zní: Když se o sebe nepostaráte, nebudete nic mít a ty nejlínější z vás ať sežerou vši. Pro povzbuzení: Když vám nic nedám, nic vám také neseberu. Každá vláda, která vám něco slíbí, musí vám to nejprve sebrat. Já ne. Říkám: Vlezte mi na záda se svými stesky. Nejsem žádný ruský bůh, abych jednomu zařizoval deště a druhému slunce. Jsem český politik. Žijte si, jak chcete, a dejte mi pokoj. Já vás také neobtěžuji poctivými plány. Žádné nechystám. Nehodlám vás zlepšovat. Tlustí už jste dost. Jedno však přece jen slíbit mohu: slzy a pot. Slíbil vám to už Bůh v bibli: V potu tváře budeš... atd. V případě úspěchu mé kandidatury vás čeká práce, jakou už teď máte, pak volno, ušmudlaná manželka, nevzhledný manžel, zlé děti, blbé výlety, nuda, plat horší, než má soused, šeď života, jaký už teď vám nudně probíhá. Přesto je mezi voliči ohromná sháňka po štěstí. Já vám je neopatřím. Kdo je chce, musí se postarat sám. Lidé také baží po majetku. Uklidněte se, většina z vás zůstane chudá. To zaručit mohu. A k tomu přijdou nemoci, povodně, kroupy a sem tam požár. Nevyvedou se děti. Už teď cítím, že z nich vyrostou darebáci, budižkničemové a vedoucí účtáren. Ale nemusíte se tím trápit, většina spoluobčanů na tom bude stejně. Se mnou vás nic dobrého nečeká, to je moje přednost. Žádný průvan. Nic také nedám do pořádku. Socánka vystrčím na chodbu, ať tam řve. Úplatky milujete, nebudu vám je brát. Ani slušnost a spravedlnost vám nehodlám vnucovat. Nikdo nechce být špičkový odborník. Nemusíte. Kašlete na to. Buďte si sprostí, jak vám libo, hloupí donekonečna. Právo na důstojný život? Vy jste zešíleli, podívejte se na sebe do zrcadla! Myslím, že mě zvolíte. Nikdo jiný vám tak bohatý realistický program nenabídne.

Pověst v tahu
14.5.2002    Mladá fronta DNES    str. 08    Názory
    KAREL STEIGERWALD        
Členka Rady ČT Fibingerová podporuje poslankyni Volfovou před parlamentními volbami. Veřejnost ji kritizovala. Fibingerová není politicky neutrální. Angažuje se ve volbách pro Volfovou. Větší politický zločin člena rady si těžko představíš. Fibingerová myslí, že neprovedla nic. Má naivní vysvětlení. Paní Volfová si její podporu zaslouží, protože dělá dobrou politiku a je to dobrá žena. A když jde o dobrou věc, nemůže být o konfliktu zájmů řeč. Je to povážlivá naivita - na člena rady, který má dbát o politickou nezávislost ČT a neuhlídá ani svou. Fibingerové se však divit nemusíme. Vysvětlení, že dobrá věc má přednost před zákonem, slyšíme často - i nejvyšší ústa země dala před časem přednost duchu zákona před zákonem. Fibingerová podporuje dobrého ducha politiky a to je bezesporu víc než nějaká falešná neutralita člena rady. Vždyť na pohrdání zákony a upřednostňování dobrých věcí mají v ČT ty nejkrásnější vzpomínky. Žádné velké pozdvižení z nestoudnosti členky Rady ČT Fibingerové nepovstalo. U socialistů se to tak nebere. Ale něco Fibingerové přec jen hlavou vrtá. Další podporu Volfové prý zváží. Zvažovat však nemá co. Leda svou pověst nezávislého člena Rady ČT. Ta je už v tahu.

Vykroužkujte je!
13.5.2002    Mladá fronta DNES    str. 06    Názory
    KAREL STEIGERWALD        
Hádejte, jak dlouho vydrží koalice

Koalice hledá velké téma voleb. Velké téma asi není "přímá volba prezidenta". Velké téma není ani "živnostník bez účetnictví". Velké téma je "soudržnost Koalice". Jaké budou další osudy této předvolební dvoustrany? Každý, kdo do ní bude investovat své hlasy, musí si tuto otázku položit. Koalice, původně Čtyřkoalice, se formovala především, jak bývá v Čechách časté, proti něčemu (a někomu), než pro něco a za někoho. Tato slabina, která znamená programovou nestabilitu, může být současně předností: nabízí voličům žádoucí a vyhledávané zboží - být proti. Stvořit program "proti" není obtížné: seznam záporných pojmů, nežádoucích jevů a nepěkných událostí umí sestavit každý. A každého takový seznam také přitahuje. Bylo by nepřirozené, aby si lidé přáli špatné věci. Obtížné ovšem je "program proti" udržet v provozu. Není možné ustavičně říkat "nejsme jako oni" či "uděláme pořádek". To jsou dovedné floskule, které mohou voliče strhnout. Ale jak snadno strhávají, tak snadno se na ně zapomíná. Už sama všední existence politických stran, jejich banální provoz - obyčejný výkon politiky - ty floskule sráží k zemi. Voliči brzy vidí, že i ti noví jsou vlastně staří, že "jsou jako oni", že někteří z nich "normálně lžou" a že ti, kteří slibují "pořádek", bez mrknutí oka produkují také chaos. V české politice se rády objevují postavy (a hnutí), které nás chtějí přesvědčit, že od zítřka bude vše už správně. Nabídka to není špatná - lidé si ji přejí. Ale patos tohoto morálního trumfu "lidé chtějí změnu" rychle vyčpívá. Strana, která by jej chtěla vytěžit ve volbách, měla by na kolbiště vstoupit těsně před nimi - čas pracuje vždy proti "patetické" politice. Koalici stmeluje právě "patetická politika" a negativní vymezení. To konstruktivní, co by chtěla každá z obou stran pro své voliče sestrojit, se skoro nepřekrývá. Třígrošová prohlášení a svatováclavská memoranda (kde ty sněhy jsou?) hezky zní. Výmluvnější je čtyřletý přehled hlasování ve sněmovně - to mají opravdu společné -, každý jde jinudy. A nejvýmluvněji zní lidovecký pokyn: vykroužkujte unionisty z kandidátek! To je velké téma do voleb. Odpovídá také na otázku, jak dlouho bude tato koalice soudržná - do kroužkování. Pokyn je to rozumný. Má-li kdo v české politice opravdu vytříbený smysl pro to, jak pomocí kejklů zvětšovat svou moc, jsou to lidovci. Ne nějaký unionista pateticky zlepšující svět.

Na Hradě v Čechách
11.5.2002    Mladá fronta DNES    str. 06    Názory
    KAREL STEIGERWALD        
Glosa 

Prezidentská kancelář nepovolila některé exponáty výstavy politického umění na Hradě. Exponáty by působily příliš politicky kontroverzně. Nelze ale mluvit o víně a dávat pít vody. Angličané mají doplňující přísloví: koláč buď máš, nebo jíš. Nelze jíst a mít. Pražský hrad je buďto místem tolerance, otevřenosti k cizím názorům, prostorem pro multikulturní střety a místem dialogu, nebo je Pražský hrad jako každé jiné místo pod dohledem úřadu, který schválí, neschválí, vyškrtne, zamítne, protlačí své, vylaďuje dění do průměru, banality, nekonfliktnosti - to vše v zájmu důstojnosti. Oba Hrady naráz nelze mít. 
   Nežijeme v iluzích, žijeme v Čechách. Zde se vše vždy opatrně váží, aby se nenarazilo, nezlobilo, aby opatrně, trošku, vyváženě, případně dodáme vzadu vysvětlení, aby se správně chápalo. Hrad není žádnou výjimkou, je také v Čechách, také opatrně, trošku, střízlivě, vyváženě, bacha. Jedna věc je pustit se multikulturně do všeobecných závažných úvah o vzájemném poznání jiných, sblížení protikladů, pochopení cizího a obohacení sebe jinými. Druhá věc je kontroverzní výstava. Tu je zapotřebí prořezat jak staré křovisko. Až nám zas jednou budou z Hradu kázat o duchovních vzdálenostech, vzpomeňme si: koláč už nemají. Už ho snědli.

Zastrašený Viewegh
7.5.2002    Mladá fronta DNES    str. 07    Názory
    KAREL STEIGERWALD        
Tajné služby sledovaly doktora Kalvodu, místopředsedu vlády. Byla to velká ostuda. Nejprve pro stát a služby. Když bublina splaskla, pro doktora. Bez ohledu na ostudu se přidal i Josef Lux. Toho také sledovaly tajné služby. Dalším byl Miloš Zeman. Ten žil v policejním státě a tajných služeb měl plný kufřík. Nad obsahem kufříku zvážněl i pan prezident. Další, na koho to tajné služby zkusily, byl pan Bašta. Získával otřesné tajné dokumenty na schodech metra. Spisovatel Viewegh je poslední. Jeho tajné služby nesledují, nýbrž varují - a nabízejí mu ochranu. Patrně sledují Vieweghovy nepřátele. Jsme přirozeně napjati, kdo bude další? Pro tajné služby je to sešup - od členů vlád ke spisovateli. Možná se dožijí, že polezou oknem do bytu pornohvězd s nabídkou: Slečinko, neračte ochranu? V našem policejním státě se může stát cokoliv. Mohlo by se to i pěkně "zauzlit" opačným směrem. Zeman, Bašta a Viewegh naopak sledují blíže neurčenou tajnou službu. Vycházejí najevo pěkné věci, ale páni je nemohou zatím jmenovat. V tajných službách vládne panika: My, kteří sledujeme, jsme sledováni! Dlouho bylo nejasné, k čemu tajné služby máme. Dnes už nám svítá. Naše tajné služby poskytují služby veřejným lidem, kteří mají v hlavě brouka. Je snem každého spisovatele, aby se o jeho dílo zajímaly tajné služby. Ale spíš se soudobý spisovatel dočká jiného ohlasu: Napsals, chlape, mazanici. Tak čao. Nebo hůř: napíše knihu - a nic. Voda se zavře. (Toto však nepíše autor rád - sám už cítí za zády dech blíže neurčené tajné služby. Poštval ji na něj za toto zastrašování dotyčný Viewegh.)

Milostpán a nepřítel
7.5.2002    Mladá fronta DNES    str. 06    Názory
    KAREL STEIGERWALD        
Přijde z Bruselu dobro?

Je podpora voličů pro vstup do EU dostatečná? Mají politické strany konat více pro vstup? Je na vládě nasadit mohutný propagační a objasňovací mechanismus? Neměli bychom události kolem EU tolik prožívat. Brusel nebude pro Čechy ani Vídní, ani Moskvou, třebaže se často snažíme směrem k Bruselu tak pitvořit: buďto poníženě na milostpána, nebo dotčeně na nepřítele. Brusel je politický proces, jímž jde Evropa. Nejspíš jej můžeme přirovnat ke křesťanství: pohan,. který se před tisíci lety nepřidal, v Evropě se rychle rozplynul. Tehdy ohněm a mečem. Do EU zcela samozřejmě vstoupíme. Ovšem pozor - každý s jiným komentářem a s jinou ambicí. Mají-li země Evropy politické rozpory, nutně je má i jejich unie. Každá naše politická strana bude na EU objasňovat zcela jiné aspekty a zcela jinou budoucnost - podle svého. Projekt "sjednocené Evropy" rozhodně není o jednotě Evropy, nýbrž o osvobození její různosti. Každá evropská liška má jiný ocas, EU je hledání nového soužití těch chvostů, nikoliv hledání klece pro ně. Čekat od politických stran jakousi vyšší jednotu na téma EU je marné: každá bude do EU investovat své ideje a svůj prospěch. Masová propagační kampaň v rukou vlády, ať této nebo příští, může být i kontraproduktivní - v zemi, která tak ráda vládám nevěří. Čech, když vláda něco pochválí, je hned podebraný - co chystají zlého? Kdo měl rád Vídně a Moskvy, zamiluje si Brusel: bude odtamtud očekávat příchod dobra. Ostatní vezmou věc, jak běží: Evropa se jaksi integruje, my též. S integrací nepřichází ani dobro, ani zlo, nýbrž pokračuje politika. A politika je ustavičný zápas. Někdy i dobra se zlem, častěji však lidí s lidmi. Hurá do Bruselu.

Měl na břichu vraha
2.5.2002    Mladá fronta DNES    str. 06    Názory
    KAREL STEIGERWALD        
Glosa

První máj není kupodivu ani tak Svátkem práce nebo časem lásky a milenců, nýbrž především arénou pro politický suterén. Bůh suď, proč právě tento kukaččin lásky čas tolik přitahuje extremisty všeho druhu. Každý, kdo v české politice nic neznamená, cpe se na Prvního máje kupředu, jako by ten čas pro básníky a revolucionáře i jej mohl nějak ověnčit. Nepočetné bojůvky všelijakých extremistů, kteří reprezentují pár stovek občanů, tradičně okupují ulice a vytvářejí dojem, že zastupují nějaké mnohopočetné hnutí. Letošní máj obohatil výstředník pan Kopal z Národně demokratické strany. V předvečer svátku milenců vystoupil v televizní debatě Bez imunity v tričku s portrétem Usámy bin Ládina. Chtěl tak upozornit na nespravedlivé organizování předvolebních debat. Co má Usáma bin Ládin společného s Českou televizí, je záhada. Ládin je ideový vrah. Kopal chtěl jeho tváří upozornit na sebe. Česká televize se zařídila postaru, pidicenzurou: kamery Kopala s vrahem nesnímaly, moderátor se distancoval. Ale my voliči potřebujeme vědět, že ten pan Kopal říká: Volte mě, mám na břichu vraha. Podivín jde do politiky a Česká televize nám to tají. Věří, že cenzurou nás lépe vychová.

První máj? Zrušit!
30.4.2002    Mladá fronta DNES    str. 06    Názory
    KAREL STEIGERWALD        
Je to vážně míněná výzva: První máj nemá žádný smysl, zrušte ho. Je to relikt z časů třídních bojů a psanců této země. Říká, že muži práce se rvou s muži kapitálu, až teče krev. Někdo může namítnout, že to není svátek rudých, ti že si jej přivlastnili, že je to svátek Práce, matky pokroku. Práce je práce. Známá píseň tvrdí, že je lidstvu vrozena. Polidštila opici. Pro ty, kdo nepracují, je práce úžasné téma k mudrování. Lidé rádi říkají, že si váží práce, protože si myslí, že tak vypadají duchaplně. Ale raději jsou, když nemusí nic dělat. Oslavovat práci a vzdávat jí čest je nesmyslné. Nikdo normální to nedělá. Na Prvního máje se anarchisté se skinheady šťastně servou a ostatní lidé jsou rádi, že nemusí do práce. To je celý smysl svátku práce. Že je to svátek, myslí si jen komunisté. Je to svátek protiústavní. Připomíná Hitlera a Stalina. To byli jeho největší slaviči. Slavením toho svátku možná dochází k zločinu vychvalování těch dvou pánů. Státní žalobci by se na to měli podívat. Lidé, kteří se Svátku práce zúčastňují, pravděpodobně doporučují totalitní režimy a potlačování lidských práv. K tomu se První máj vždy hodil. Smyslem Svátku práce bylo klamat lidi, kteří pracují. Když už by někdo takový svátek mermomocí chtěl, ať si ho slaví druhého května. Ale pochybuji, že by se to prosadilo, přestože připomínat každoročně existenční průvody nemá žádný smysl. Máme si, my starší, donekonečna připomínat svá vlastní dávná zahanbení, případně hrdinství? My mladší se máme jeden den válet doma a nepracovat, aniž bychom věděli proč? Pisatel tohoto textu byl kdysi hrdina: zahodil Fidela Castra na tyči, do průvodu nešel a měl oplétačky. Podobné vzpomínky má každý. Nějací lékaři místo sebe vyslali do průvodu pacienty z psychiatrie. Rudé Právo ty blázny vyfotografovalo jako lékaře. Všichni se nasmáli. K ničemu jinému než k těmto blbým vzpomínkám se První máj nehodí. Všimněme si, jak kolem Prvního máje skotačí politické strany. Chtějí se přitočit k "Práci" a polapit trochu její vznešenosti do tenat své kampaně. Je nepochopitelné, proč si myslí, že jim opičení po komunistech přinese užitek. Nejrozumnější by asi bylo, kdyby květen začínal druhého.

Neslušné obrázky
29.4.2002    Mladá fronta DNES    str. 06    Názory
    KAREL STEIGERWALD        
Zatímco soudy nás čím dál víc obtěžují bigotností a na veřejnosti často kraluje duch nesnášenlivosti, sněmovna předvedla výkon, před nímž bylo by záhodno smeknout, pokud by se klobouky ještě nosily. V kuloárech sněmovny je výstava karikatur. Právě těch, které český soud trestá, protože odporují "slušnosti". A nejen to - výstava se až na takřka neslyšitelné brblání několika komunistů nestala předmětem sporu, hádky, konfrontace a nadávek mezi politiky. Z aféry, kterou provětrávaly staropanensky zatuchlé soudy, stala se ve sněmovně věc obyčejná, běžná a svobodná. Nestydaté karikatury visí na zdi, kdo chce, pobaví se, kdo je kyselý, neobtěžuje a jde dál. Sněmovna vyslala z hlubin svých paláců signál: být tolerantní a smát se případně i sobě nemusí být v rozporu se "slušným chováním", jak si je představují soudci. Je to velký krok od komandování k emancipaci. Dvanáct let hledání svobody je také dvanáct let zkoumání, co bude česká společnost. Zda to bude chmurná a zavilá společnost kyselých lidí, která nelítostně chrání dobré mravy a slušnost, která přísně pronásleduje prostopášníky a přidrzlé provokatéry, která i žert a ironii drží na oprati, anebo zda to bude společnost lehká, tolerantní a shovívavá k hříchu a radosti. Vybrat si musíme, řečeno nadneseně, mezi těžkomyslnými kazateli a karateli v černých hábitech a mezi vtipnými lehkomyslníky, klauny a kejklíři. Z dějin lidstva víme, že není důležité, zda věříš v jednoho boha, ve dva, či v tři, nýbrž je důležité, zda jsi při té víře bigotní vztekloun, nebo shovívavý tvor. Z toho prvního pochází lidské utrpení. Druhý bližním ulevuje v slabosti i hříchu, abychom my lidé vůbec mohli žít. Jeden vykořeňuje hřích ohněm i mečem, druhý dává přednost dobrému obědu, protože ví, že s hříchem nebývá to tak horké. Čech, ačkoliv je prý smějící se bestie, má nebezpečný sklon obtěžovat chmurnou vážností. Vážnost ničí život. Sněmovna nám vzkazuje: pověsme si na zeď nemravný obrázek, a až přijde na návštěvu nejbližší náš pan farář, dělejme jakoby nic. Pozorujme, co ten svatý muž řekne. Je to děvče na zdi nestydaté, nebo hezké? Je její chlípná nahota proti slušnosti, nebo pro život? A to jsou základní politické otázky, které před nás klade dnešní doba.

Svátek Poroby a Porážky
25.4.2002    Mladá fronta DNES    str. 08    Názory
    KAREL STEIGERWALD        
Poslanci mají zajímavou starost. Osmý květen možná už nebude Dnem osvobození, nýbrž Dnem vítězství. Rozhodne o tom sněmovna snad ještě tento týden. Patrně je to zásadní změna, která pohne zemí. Poslanci prodělají strašlivou politickou bitvu. Buďto zůstane Osvobození, nebo začne Vítězství. Výsledek bude v obou případech problematický. Čtyřicet let jsme slavili Den osvobození. Bylo to o den později, protože toho dne osvobodila sovětská vojska Prahu od německých vojsk, která v Praze již nebyla. Byl to ovšem také den, kdy začala čtyřicetiletá ruská poroba, kterou jsme vítali s jásotem. Mohli bychom klidně říkat Den poroby. Dalo by se to i spojit: Svátek Osvobození a Poroby. Vznikl by takový ryze český svátek. Osvobození přechází plynule v porobu, a naopak. Slavíš svobodu a hle, už máš na rukou zase okovy. Můžeš vzkřiknout základní českou větu: Svoboda je jen jiná tvář poroby! Den vítězství na tom není lépe. Pro většinu našich zahraničních vojáků, kteří skutečně bojovali a o Vítězství se přičinili, začala éra věznění, mučení a trýznění. Způsobil jim to stát, pro jehož Vítězství porazili německého nepřítele, který tu válku, jak se ukázalo po letech, vyhrál. Poražení Němci vyhráli budoucnost, která jim přinesla svobodu, demokracii a blahobyt. Vítězní Češi, kteří bojovali proti nepříteli jen v maličké míře, byli naopak ve velké míře poraženi spojenci Rusy, proti němuž nebojovali. Slavnostně vešli do ruského zajetí, které jim vyneslo útrapy a ponížení. Když to poslanci proberou kolem dokola, měli by dny Vítězství, Porážky, Osvobození a Poroby zrušit. Ale nezruší. Škoda svátku, který padne vedle.

Březina to vyhrál
24.4.2002    Mladá fronta DNES    str. 06    Názory
    KAREL STEIGERWALD        
Soud netrestá nadsamce, ale metafory

Když vyfotografujete nahého ministra Březinu proti jeho vůli s nahým děvčetem při činnosti, kterou i ministr má nejraději, dopustíte se zločinu. Když téhož Březinu s děvčetem nakreslíte, dopustíte se metafory. I dítě pozná, že karikatura ministra, an rajtuje na děvčeti, není přenosem ze života, nýbrž nadsázkou, která v případě Březiny výstižně komentuje jeho veřejně exhibované nadsamectví. Česká soudkyně tento rozdíl nechápe. Chtěla by, aby i metafora pobývala v území, které vymezuje "obecně uznávanými zásadami slušnosti". Cenzura odjakživa řádí ve jménu "slušnosti". Soudkyně se tak dotýká zcela zásadním způsobem naší nedávné minulosti a vrací nám ji k nosu. "Obecně uznávané zásady slušnosti" nejsou v rukou soudu ničím jiným než karabáčem, použitelným kdykoliv právě proti slušnosti. Nezletilý ministříček porušuje obecně uznávané zásady slušnosti, vydává se za jakéhosi obecního kozla, pohrdá důstojností svého ministerského úřadu, vytahuje se zdivočelou promiskuitou a ze všeho nejvíc připomíná jakousi madam Pompadour v texaskách, pro niž je služba státu jen rejem sexuálních skopičin. Tyto pozoruhodné ministrovy projevy tisk zkarikuje v dráždivé a provokativní metafoře. Co udělá paní soudkyně? Neodsoudí ministra, šiřitele neslušnosti, nýbrž odsoudí tisk, který tu neslušnost karikuje! Dělá to jako zastara: kdo řekne o ministrovi, že je vůl, půjde bručet. Soudkyně vzkazuje veřejnosti: Nesmějte se mocným. Neparodujte je, nebo bude zle! Nebude. Soudkyně svou věc nevyhraje. Česká společnost už svobodná je a svou svobodu uchrání i proti rozsudkům, které ji ničí. Dál bude mocné parodovat a dál se jim bude vysmívat. Zítra začíná výstava téhož karikaturisty, ostrá, provokativní - a přímo v Senátu! Karikatura Zemana se tam jmenuje Jarka Nametelka - všichni víme, o co jde. Soudkyni nezbude než odsoudit i tu výstavu. A také tento komentář. Říká o Březinovi totéž, co karikaturista namaloval - že se ministr rád vydává za obecního kozla. Ale i se slušností soudkyně operuje pružně. Před časem rozhodla, že předseda Zeman se nemusí omluvit za veřejně šířené lži, protože je má z druhé ruky. Lež předsedy vlády pardonovala, metaforu karikaturisty trestá. Na shledanou ve starých časech. Nebo také ne. Braňme svou svobodu sami. Nečekejme, že ji ubrání nějaká soudkyně.

Grippe, Gripen, Říp
23.4.2002    Mladá fronta DNES    str. 06    Názory
    KAREL STEIGERWALD        
Glosa

Socialisté už na Řípu byli. Nyní se chystá Koalice. Neopičí se po socialistech, protože ten plán měla první. Socialisté ji předběhli. Smyslem cesty na Říp je zdolat kopec a nahoře splynout se svým národem. Dá se očekávat, že tam polezou i další strany. S národem chce splynout každý politik. Totiž opačně: národ splývá s politiky. My Řípané jsme národ socialistů, národ koaličníků i národ svaté Anežky, které nás zasvětili katolíci. Na kopci je čilý politický provoz. Národ by měl zvednout zadek a jít se tam také podívat. Na chudák Říp se tlačí všichni. Zatím je kopců dost pro všechny politické strany. Jednou bude v Čechách víc politických partají než kopců. Pak budou tlačenice pochopitelné. Jsou ovšem i jiná krásná národní kněžiště a obětiště, kde lze splývat s duší lidu. Les Řáholec u Jičína. Středočeské Dalskabáty. Rodný dům Josefa Švejka. Šlápota mistra Jana Husi. Domnělý hrob Jana Žižky. Chatrč Přemysla Oráče. Kopec má nevýhody: lidé tam za politiky nelezou. Politici stoupají sami a sami... k výšinám. To by je mohlo trknout. Jsou na vrcholu, ale jdou osamělí... A proč právě Říp? Je to vůbec český vršek? Už ten keltsko-germánský název... Říp, Grippe, Gripen. Hloupého nakopni, chytrého nech uletět v tryskáči. Jako bychom neměli příhodnější horu českého osudu: Blaník.

Slánského servis
18.4.2002    Mladá fronta DNES    str. 06    Názory
    KAREL STEIGERWALD        
Kapitalismus neoběsíte, ale jde vydojit 

Komunističtí předáci se zmocňují obchodu se zbraněmi, podnikají s lokomotivami, nebojí se obohatit, kapitalismus je jim terénem jako rybě voda. Spojí se s Rusy, Korejci, Vietnamci, vykřesávají staré styky v novém světě. Vše, co na odporném kapitalismu kritizují, je jim dobré: zisk a prachy. Co voličům haní, sami dobře využijí. Jako by celá komunistická víra byla jen pohádkou pro děti dole. Jako by komunisté jeli podle slavného Voltairova "V boha nevěřím, ale jsem rád, že v něj věří můj krejčí, protože mě neokrade". Když zavraždili Rudolfa Slánského, zůstal po něm jídelní servis a souprava ložního prádla. Obé pěkné - spíše buržoazního původu. Vrazi se o to dědictví servali. Zboží nakonec zachvátili prezidentovi, Novotní, Toníček s Marií. Mezi komunistickou smetánkou se to považovalo za pikantní: Toník má prostěradla po Rudlovi... Morbidnost té kořisti vnímala se jen okrajově: Rudla to má už za sebou a servis je to pěkný... Kapitálu a bohatství se komunistické špičky nikdy neodříkaly. Spíš naopak: život padlé buržoazie je fascinoval. Napodobit buržousty bylo pro komunistické diadochy vždy lákavé. Asi je to osud všech revolucí: vítězové si hrají na poražené pány. Pohled na nové panstvo, roztahující se ve starých palácích, byl vždy odporný, ale po každé revoluci je vždy k mání... Komunista věří, že smyslem kapitalismu je podvod, švindl a hltavá chtivost zisku. Když se tedy komunista dá na podnikání, musí tomu tak být. Z podnikání je pašeráctví, z obchodů čachry, oduševnělý filozof Marx mění se v jakéhosi ruského šantalu Kaljandru, který se přižeňuje k lídrům KSČM a kombinuje s nimi pašerácké obchody. Stalin přepadal gruzínské banky. Lup posílal Leninovi na vydávání Jiskry. Kaljandra pašuje nákladní automobily do Koreje, zisk dává KSČM na Haló noviny. Možná je komunistická víra kočár, do nějž lze cokoliv zapřáhnout - banky, směnky, akontace, provize, dividendy, všechny ty nástroje světa, jenž má být zničen. Slavný Leninův aforismus o provaze a oběšenci říká, že kapitalismus bude oběšen, ale že provaz, který komunisti nemají, bude si muset sám dodat. Sedmdesát let trval komunismus - živen a krmen z kapitalistických zdrojů. Rudým ideologům se to líbilo. Dnes už jim nejde o oběšení kapitalismu, nýbrž o vydojení téhož. K jednomu je komunismus stále dobrý: vysvětlit naivním dětem, že poslední bitva brzy zas vzplane, že se dáme na pochod. Jde však jen o pochod kapitalistických peněz do rudých kapes. Prvomájový komunistický lid je k tomu dobrou kulisou. A servis po Slánském? Kde asi dnes je - ve víru padesáti let?

Evropané, vnuci vrahů i obětí
17.4.2002    Mladá fronta DNES    str. 06    Názory
    KAREL STEIGERWALD        
Posuňme se o šedesát let zpět. V Čechách a na Moravě právě probíhají deportace Židů do Terezína a pak dál, na východ. Čechy a Morava jsou zvláštním útvarem - protektorátem. Rozuměj, okupovanou zemí. Okupanty jsou Němci, přesněji řečeno nacisté. Představit si deportace je dnes velmi obtížné. Německá nacistická vláda označila některé občany za nežádoucí, nemožné, škodlivé a určené k likvidaci. Označené občany vyhledala, shromáždila, odvezla na různá místa v Evropě, kde probíhalo jejich zabíjení. Jedním se sběrných míst bylo také uzavřené město Terezín. Akce obrovských rozměrů byla vrcholem organizačního a technického génia a současně také vrcholem lidského úpadku. Za svou ji přijalo ohromné množství občanů tehdejší německé říše. Obludnost celé operace je dodnes fascinující. Nikdy předtím nevynaložil lidský duch tolik energie a vůle k svému vlastnímu zničení. Tábory, v nichž byli Židé zabíjeni, nebyly žádné věznice, kde lidé mučí lidi, nýbrž chladné organizační a technologické celky na změnu lidí živých v mrtvé. Vrazi byli jen obyčejní zaměstnanci, kteří obsluhovali zabíjecí techniku. Evropští lidé v minulém století zabili mnoho lidí, stamiliony. Vyhlazení Židů nad tím vším ční - právě tou gigantickou organizací a technologickým chladem smrti. Ale vraťme se do našich časů. Evropa možná prožívá nejšťastnější věk. Sedmapadesát let míru. Období blahobytu. Státy poskytují svým občanům mimořádnou míru bezpečí a svobody. Míra přátelství mezi evropskými státy je nebývalá a stále narůstá. Na horizontu se netyčí žádný reálný nepřítel. Jediné, co mají Evropani v týle, jsou právě jejich děsivé dějiny. Hory křivd, krve, utrpení a násilí. Skoro každý v Evropě, kdo se ohlédne, vidí děs v očích předků. Buďto někoho vraždili, nebo byli vražděni. Skoro každý měl by chuť ten děs oplatit, napravit, nahradit, odškodnit, rehabilitovat, narovnat. Skoro každý by chtěl, aby evropské dějiny měly tak vlídnou tvář jako naše současnost. Jenže nemají. Evropané jsou vnuci vrahů i obětí - se zajímavým úkolem: nenechat se, pod záminkou té či jiné "nápravy", vtáhnout do svých starých dějin.

Rada jde po Umění
16.4.2002    Mladá fronta DNES    str. 07    Názory
    KAREL STEIGERWALD        
Rada pro rozhlasové a televizní vysílání zahájila správní řízení s Českou televizí ve věci hry švédského dramatika Enquista, jejíž záznam v režii Michala Dočekala televize odvysílala. Rada, protože je asi ze sledování všech televizních stanic už zblblá, hře evropského dramatika říká "pořad", o jeho práci si myslí, že je to sled "hysterických scének" a že se skládá z vulgarit a "popíjení alkoholu". Za uvedení Enquistovy hry může ČT dostat pokutu až deset milionů, což je nakonec stejně jedno, protože jde o televizi veřejnoprávní a deset milionů se v jejím rozpočtu ztratí jako slina v moři. Kdo si chce vychutnat, co to je cenzura, má zde příležitost. Enquistova hra obsahuje mnoho sprosťáren, rada je pečlivě vypsala. Zákon zakazuje ty sprosťárny vysílat před dvacátou druhou hodinou. Rada televizi potrestá a všichni budou rádi. Nejvíc televize. Když to vezme dobře do ruky, nadělá si z toho reklamy za víc než deset milionů. Věc je předem úspěšně prohraná, ale jako každá podobná pitomost může postiženým vynášet. Rada funguje v roli reklamního bulíka. V Enquistově hře se skutečně říká "vykopli fotříka prdelí napřed" nebo "někdo mi zezadu stáhne kalhotky a šup, už jsem ho tam měla" či "chtěla bych šukat jako opice". Zákon mluví jasně, věc těchto sprosťáren je neobhajitelná. Cenzura bude mít úspěch. O její další existenci nemusíme mít obavy. Před osmi lety prožila česká veřejnost bouřlivou debatu na téma "násilí a nemravnost v televizi". Cílem vzbouření českých vzdělanců byl tehdy požadavek, aby nějaký regulační orgán mohl na tuto tematiku v televizích dozírat, regulovat ji a držet nechutné tužby vysílatelů na uzdě. Je příjemné, když se člověk může chlubit, že už tehdy říkal, už tehdy varoval atd. Napsal jsem, že každý takový orgán nakonec z povahy své existence vyskočí po "nemravnostech" v díle Ludvíka Vaculíka spíš než po triviální nechutné blbosti. Vždy tomu tak bylo. Všelijaké regulační neboli cenzurní rady nikdy nerozčiluje banalita, nýbrž právě díla jednoznačně umělecká. Bůh ví, proč to tak je. Snad že ty rady láká usekávat hlavy vyšším hodnotám, než samy představují. To bude asi pravda, protože člověka neprovokuje, co je pod ním, nýbrž to, co jej převyšuje. Tehdejší bouření umělců mi připadalo, jako by zas přivolávali rákosku na svou vlastní práci. Dnes tomu tak je, i když postižen není přímo Vaculík, nýbrž Enquist. Ale být Vaculíkovo dílo v ČT, nedělejte si naději, rada by po něm šla také. Televizní stanice šíří ohromné množství banality, podomního zla, hulvátství, vulgarit a ničemností. Je otázkou, jestli tyto výpotky z lidí lidi kazí, či jestli jen tak bezcenně plynou éterem v jakémsi zábavném karnevalu. Jakmile však přimícháš do tohoto mumraje kus něčeho lidsky hlubšího, kvalitnějšího, nějakou silnější emoci a víc estetického cítění, oko cenzury to zpozoruje okamžitě a zasáhne. Instinkt "proti umění" je neomylný. Nikdo nebude pronásledovat všechny ty sprosté a bezohledné Gladiátory, nikdo se neznepokojí nad vyhřezlými střevy obětí televizních mordů nebo nad podivností sexuálních choutek peříčkovských podivínů. Každá rada si najde správný cíl: Enquista. Vlastně je to vtipné: rada zakazuje dětem Enquista. Ale Enquist má pro děti stokrát větší cenu než sto blbin, které jim televize nabízí už od rána. Celé toto dění, samozřejmě přísně podle zákona, má jediný smysl: naučit lidi, že zas je cenzura. Takový výcvik se dá úspěšně realizovat jen na tématu důvěryhodném, "podle zákona" a ve jménu něčeho tak posvátného, jako je ochrana dětí. Radu neznepokojí, že televizní stanice denně svými programy přesvědčují děti, že planeta je obydlena pitomci. Kapat do mladých duší zoufalství je zločin stokrát větší než nějaké prdele, ptáci a posranci ve hře Enquistově. Zákon, podle kterého bude rada ničit Enquista a rozsévat kolem sebe uskřípnuté prďolovství, je sám o sobě pokrytecký: myslí si, že jej čtou i děti a v deset večer televizi vypínají. Děti v žádném futrálu samozřejmě nežijí a o světě dospělých vědí všechno. Nic nelákalo v dětství ani mě víc než zjistit, jak svět dospělých vypadá. Otvory a výčnělky na tělech počínaje, jejich myšlením konče. Na to je každá rada krátká, aby dítěti zastřela svět - a dobře, že to tak je. Zákon a rada tu nejsou "kvůli dětem", nýbrž kvůli nám, dospělým. Nás chtějí komandovat a přesvědčit, že něco tak nekonečně blbého, jako napsat na úředním papíře, že Enquistova hra je "sled hysterických scének", které "škodí mládeži", máme brát vážně. Rada má dobrou pozici. Říká, že je vše "podle zákona" a že ona je tu právě proto, "aby zákon platil". A to je na celé věci nejhorší: pokrytectví, které slouží jedinému: podělaná rada bude komandovat spisovatele Enquista. To jsme v dějinách zažili milionkrát a milionkrát to zažijeme. A pokyn radě. "Podělaná" čti z věty: otec šel na pole s motykou a do oběda tam mnoho podělal...

Proti trávě i svobodě
15.4.2002    Mladá fronta DNES    str. 06    Názory
    KAREL STEIGERWALD        
Komentář

Zlínský kraj si bude hrát na Bolívii. Krajští úředníci budou z vrtulníků sledovat, kde v krajině jsou pole marihuany, kde mák setý. Nad touto kuriozitou lze mávnout rukou. V rozpočtu na ni mají nepatrnou položku, za kterou toho moc nenalétají. Z výšky úředníci malé množství rostlin neuvidí. Smysl to vše v nebolivijské krajině, kde každý už z cesty vidí, co na poli roste, valný nemá. Omyl. Má. Je to další malý krůček na velké cestě celé země od sotva započaté liberalizace zpět k bigotnímu sešněrování, k novému šafářování lidí, k upevňování vlády byrokracie. O svobodu se nepřichází naráz. Konec svobody se plíží, jak praví dadaistický veršík, po špičkách, aby ho nikdo neslyšel. A když přijde, dělá, že nepřišel. Po čtyři léta rozsévá vláda spolu s přičinlivou částí parlamentu různá drobná omezení, reglementace a sešněrování do zákonů, nařízení, prováděcích vyhlášek. Jako bychom toho už před nimi neměli dost. Jednou vypíše drakonické pokuty za malicherná opomenutí občanů, jindy obtěžuje živnostníky nesmyslnými formálními příkazy, do třetice se pokusí o něco většího: sebrat majetek občanům, když se to vládě hodí. Každý může připojit stovky dalších malicherností, které umoří každého českého osla. Z výkonů státní správy je nadšen málokdo. Z péče státu o naše svobody taktéž. Z vymahatelnosti vlastních práv nikdo. Cítíme se skutečně bezpečni? Chráněni zákonem? Jsou občané rovni svému služebníku státu? Platí já pán, ty pán? Dobře víme, že stát si na občana umí došlápnout. Už se sepsal ceník odškodného a pokut - za opomenutí státu? Ve Zlínském kraji nemají nic důležitějšího než se vznášet ovzduším a slídit po marihuaně. Newyorský starosta si kouření marihuany pochválil, bojovníci za její legalizaci se na něj odvolávají. Přiznal by se k témuž primátor Kasl? Neraďme mu to. V Česku je pořádek. Všechny ty liberály by dali do želez.

A hrdý buď, žes zůstal chud
13.4.2002    Mladá fronta DNES    str. 06    Názory
    KAREL STEIGERWALD        
Novináři rádi, zejména před volbami, zkoumají jmění politiků. Krom lákavé okolnosti vypátrat, který politik si na politice "namastil kapsu", a zaslouží si proto diskvalifikaci, nabízí se také v našich krajích oblíbená úvaha, že lump je každý zámožný člověk, ať už k majetku přišel poctivě, či nikoliv. Politici to dobře vědí, a proto se rádi stavějí jako nemajetní chudáci. Chlubí se skromností poměrů, z nichž pocházejí a v nichž trčí, starými auty, dvougarsonkami v paneláku. Přiznávají, že nemají žádné úspory a nikam neinvestovali. Počítají, že chudobou dojmou voliče a získají hlasy. Nemajetnost se však lehce může obrátit proti nim. Voliče přece musí napadnout základní pochybovačná otázka: Pročpak se chceš starat o veřejné záležitosti a spravovat veřejný majetek, když nejsi schopen postarat se ani o sebe a své nejbližší? Chudoba není žádná čest, nýbrž lenost, hýřilství nebo nedostatek schopností peníze si vydělat. Češi samozřejmě mají rádi, když se něco "nedělá pro prachy", když se lidé hodnotí kvalitnějšími kritérii, než jsou "odporné peníze", které nejsou měřítkem "duchovních hodnot". Ale nedávejme se touto rétorikou příliš strhnout. Jde jen o pokrytecké plácání. I Češi dobře vědí, co jsou to peníze, jakou mají v životě cenu a jak těžko se vydělávají. Člověk, který jimi příliš okatě "pohrdá", vzbuzuje podezření, jestli není vyžírka, který se hodlá bavit na úkor pracovitějších lidí. Být chudý není nic příjemného. Člověk by se tím neměl chlubit. Ostatně i pro chudého člověka mohou být peníze "všechno". Může se přetrhnout pro pár korun a pro pár stovek se dopouštět ničemností, které boháč podnikne až pro sto milionů. Máme v politice postavy, které zbohatly "nevysvětlitelně". Nalezly majetek v krabici od bot či jim půjčili neznámí přátelé nebo spořily dvě stě padesát procent svých příjmů. Ty si zaslouží opovržení. Máme také poctivce od kosti. Do politiky šli jako chudí idealisté a chudí jsou dodnes. Je jich velké množství: většinou připlachtili z vysokých škol. Za pár korun pendlují mezi sněmovnou, sekretariáty stran, ministerstvy, nadacemi, magistráty obcí, tam a zpět. Jsou poctiví a chudoba je jejich čest. Čekají, až se vyšvihnou. Chudý člověk má ovšem také chudé sebevědomí - co dokázal, krom komíhání mezi obyčejnými platy? Na svět se dívá odspodu, očima chudé většiny. Věří, že jí slouží. Nemá dostatek odvážnosti, která by jej vedla ke smělým vizím, nemá rozvahu člověka zvyklého zacházet s miliony. Ve veřejných rozpočtech se handrkuje o tisíce, vrtá se v drobných položkách. Celkový smysl rozpočtu mu uniká - obsahuje příliš nepředstavitelná čísla. Je to typ poctivce, který všechny usouží nudným hnidopišstvím bez fantazie. Je to král malichernosti, zakyslé průměrnosti, osoba mrňavých dimenzí, mistr stížností a pan Námitka. Jeho ctižádostí je nemít nápady, nýbrž námitky. Kdyby Kennedy pocházel z třípokojového bytu, nikdy by neřekl: Neptej se, co ti dá Amerika, ptej se, co dáš ty Americe, nýbrž by řekl: Amerika je povinna... Ani Churchill by se nedopouštěl odvážných výroků, jimiž podněcoval Brity, kdyby jezdil po Londýně rezavou škodovkou. Potřebujeme politiky s velkorysou fantazií a vysokým sebevědomím. Muže a ženy, kteří se odvážně postaví do popředí. Projeví odvahu vést. (Rehabil itujme to důležité slovo - vést.) Lidi, kteří pobídnou zemi v postupu nahoru. Chudých fňukalů máme dost. Na otázku, na co jsou ve svém životě hrdí, říkají: Že jsem zůstal chud. Taková odpověď však zní hrdě jen mezi zloději. V naší normální zemi se neodpovídá "ó, jak jsi čestný", nýbrž "asi je to tím, že nic neumíš". Zkusme si tu normální odpověď čas od času trénovat. Podivné ovšem je, že ani autor tohoto traktátu nepatří mezi zámožné. Vnucuje se otázka, co tedy dělá na stránkách tohoto listu?

Ozbrojte se
13.4.2002    Mladá fronta DNES    str. 06    Názory
    KAREL STEIGERWALD        
Glosa

Muž majitel vystěhoval za pomoci najatých sil rodinu nájemníka na ulici. Přivolaná policie se zdržela konání - doporučila rodině obrátit se na soud. Myslela to takto: z té ulice, kde teď žijete, se obraťte na soud, ten rozhodne po měsících či letech, jestli bylo vaše vystěhování po právu, nebo ne. Majitel a nájemník uzavřeli smlouvu. Jeden ji porušil. Jsou ve sporu. Spor má řešit soud. Rozsudek řekne, kdo a co. Opačný postup, vyhodit silou nájemníka, pak jít k soudu, je nesmyslný. Teoreticky by mohl každý účastník sporu vzít spravedlnost do svých (silnějších) rukou a vykonat ji. Přivolaná policie pak odkáže obě strany k soudu. Celé se to jmenuje: jednejte pružně. Konejte svou spravedlnost. Ozbrojte se, silnější dosáhne práva. Spojujte se v klany, jeden zmůže málo. Bijte protivníka. Zamáčkněte tu štěnici. Vyhubte ji. A mezitím zrušte policii, nikdo ji nepotřebuje. Za uspořené peníze si kupte lepší výzbroj. Jste na ulici, obklopen nábytkem, palte! Však ani majitel není neprůstřelný. Co má policie dělat? Chránit bezpečí občanů. Někdo ve sporu jedná proti mně - před rozsudkem? Policie mu v tom má zabránit. Zato po rozsudku dohlédne, aby platil. Příběh, který popisujeme, se stal. Není to však ani skandál, ani hromová aféra, ani téma voleb, nýbrž jen všední den.

Grebeníček na úprku
12.4.2002    Mladá fronta DNES    str. 06    Názory
    KAREL STEIGERWALD        
Glosa

Grebeníček starší opět nepřišel k soudu. Soud zasedal v nemocnici, která jej léčí. Léčba je té povahy, že zatímco soud do nemocnice přišel, pacient naopak odešel. Přesněji: byl převezen do domácího ošetření, protože se mu přitížilo. Možná se soud přemístí domů ke Grebeníčkům, ale to už bude obžalovaný zas jinde. Větší výsměch soudu si lze stěží představit. Soud v komedii pokračuje: má dvě protichůdná zdravotní dobrozdání, opatří si třetí. Jedno z těch dvou je mimořádně exaktní: z třiceti tří procent existuje nebezpečí úmrtí obžalovaného při líčení. Proč to není čtyřicet dva nebo dvacet sedm? Komunistu lze u nás postavit před soud obtížně. Ideály soudruha Dimitrova, který k soudu chtěl, aby se prokázala rudá nevina (Lipsko 1933), dnes nezabírají. Máme dost rudých právníků, aby šli s Grebeníčkem k soudu a dokázali veřejně, co komunisté tvrdí: Jde o politicky manipulovaný proces. O tuto čest kupodivu nikdo nestojí. Spolehlivější je brouzdat se ve stínu paragrafů. Komunisté už nejsou lidé zvláštního ražení, nýbrž zvláštního zacházení. Šrejbra chytila policie v nemocnici, ačkoliv neprchal. Grebeníček je na úprku léta. Vždy vpředu. Soud hupká kus za ním. Možná je právě tohle ten pokrok, který si komunisté kdysi osobovali.

Hitler v knize cti
11.4.2002    Mladá fronta DNES    str. 06    Názory
    KAREL STEIGERWALD        
Glosy

Některá města vedou Hitlera stále ještě jako čestného občana. Nepochybujme o tom, že v jiných městech mají Stalina, Gottwalda a jiné ptáky. Někoho to může pobouřit, jiný si řekne: Hle, historie! Agilní úředníci Staliny a Hitlery rušili včas. Stejně včas je zaváděli. Režim padne, šup s dědkem pryč. Režim nastane, šup nahoru. Socha do sklepa, socha hrr na náměstí! Jsou cti, jichž si nikdo neváží. Čestný občan města je toho pěkným příkladem. Toto světské mámení je především pěkným námětem na vyčichlou komedii: čestný občan odhalí se jako uprchlý vězeň. Náfuka, který je poctěn, se možná naparuje, protože lidská marnivost konce nemá, ale občané si vždy řeknou - odkud jsi uprchl, darebáku? Nejsvětlejším triumfem lidské blbosti je škrtání čestného občana a výmaz z knihy cti. Tento akt cti je založen na všeobecně rozšířené víře, že se tak mění minulost. Škrt pera očišťuje. Odebrání medaile taktéž. Nejčastější český vtip: socha s vyměňovací hlavou. Zapamatujte si, kdo škrtá Hitlery a Staliny z knih cti. Dejte si na tu postavu pozor, je z nás bezectných nejhorší. My raději školním výpravám říkejme: Milé žactvo, zde v knize cti je zapsán pan Hitler s panem Gottwaldem. Došlo k tomu tak a tak...

Literatura jde do vězení
11.4.2002    Mladá fronta DNES    str. 06    Názory
    KAREL STEIGERWALD        
Glosy

Vydavatel Zítko má zítra zaplatit dva miliony pokuty, kterou dostal za vydání Hitlera. Zítko pokutu nezaplatí, prý na ni nemá. I na to zákon pamatuje. Zítko půjde do vězení. Získáme evropské prvenství: vlastního vězně za vydávání knih. Zítka je třeba pochválit. Tím, že půjde do vězení, stane se zvětšovací čočkou, kterou my na svobodě uvidíme zřetelněji archaickou bolest našeho soudnictví, potažmo práva. Obracejme to, jak chceme, zavřít někoho za to, že vydal knihu, znamená bránit jinému knihu si přečíst. Kuriózně můžeme napsat, že do vězení by měl jít celý slavný soud - za uvalování cenzury na lidi. Zavřít myšlenku, knihu, ať už blbou, či nikoliv, je středověká idea. Kněz knihy vykuřoval, světil, pálil. Rádi byli jen spisovatelé. Zavřít někoho za vydání knihy znamená, že literatura má smysl. V české zemi, protože je groteskní, odehrává se tato důležitá idea na spisovateli Hitlerovi. Nemůžete, k čertu, když už zavíráte, zavřít někoho za vydání knihy hodnotné? Musí slávu z útisku slíznout právě hnusný Hitler?

Stát v předmanželské posteli
9.4.2002    Mladá fronta DNES    str. 06    Názory
    KAREL STEIGERWALD        
Glosy

Zavádí se nové opatření: kdo se chce oženit jinde než doma, podá si žádost na úřad. Ten rozhodne: Povolit, nepovolit. Ve věci sňatků nastane pořádek. Stoupne o kus vážnost úřadu. Možná stoupne i vážnost sňatků. Je to však opatření nedůsledné. Nejde jen o to, kde se lidé berou, ale koho si berou. To se chybně nechává na uchazečích, třebaže i tady by byla na místě větší péče státu. Stát má k dispozici odborné komise, které mají víc zkušeností než svatebčané a mohou lépe vybrat dvojice než mladí lidé, kteří to nezřídka řeší jen na základě vzájemného zbytečného ohmatávání. Odborným dohledem by se zamezilo výstřelkům a svatebním nepřiměřenostem. Nejde o to bránit mladým v lásce, ale i ta nejzamilovanější dvojice uzná, že nemá smysl uzavírat nesprávné sňatky, sestavené, jak se to komu zrovna hodí. Nechme výběr dvojic odborníkům, ušetříme si zbytečné běhání a mrzutosti. Představme si to krásné napětí rozdychtěných srdcí: Vyberou nás, nevyberou? Je na čase, abychom stát přivítali i v předmanželské posteli, kde dosud chybí, aby nám i tam poradil: Ty ano, ty ne.

Národní zájmy. Britské
9.4.2002    Mladá fronta DNES    str. 06    Názory
    KAREL STEIGERWALD        
Komentáře

Situaci, že kdosi přijede z ciziny a řekne něco důležitého dovnitř našeho domova, si aranžujeme rádi a často. Bylo jich v dějinách už mnoho. Prezidenti, ministři, ale také pouzí lordové, dokonce jen profesoři, komisaři bez titulu nebo obyčejný Brežněv, muž bez vlastností. K světu se rádi obracíme s nadějí: Řekněte nám, jak to s námi je. Posledním v řadě byl včera britský premiér Blair. Očekávání lidí, kteří příliš prožívají předvolební čas, bylo takové: přijel podpořit sociální demokracii v předvolebním zápase či přijel zamést s "dekrety". Ani tak, ani tak. K volební kampani se Blair pochopitelně nevyjádřil a dekrety odkázal do historie. Nikomu po zemanovsku nevynadal a neřekl, kdo by mohl být idiotem. Nepřirovnal nikoho k Hitlerovi. Neporadil, koho zahnat do moře. Zato předložil vlastní zboží: Jas-39 Gripen. Chce podpořit jejich prodej české armádě. Místo všech emocí, za které si nic nekoupíš, a vzletných či přikrčených urážek, jimiž my tak rádi vytváříme zahraniční politiku, překvapil něčím obyčejným, věcným a drahým, co chce příznivě vyjednat pro své lidi - prodej čtyřiadvaceti stíhaček. Kdo by chtěl srovnat české a britské socialisty, ať si představí Tonyho Blaira, an leze na nějaký britský Říp. Taková představa se asi hned tak nevybaví. Dnešní britský socialismus je vyšlechtěný. Neždíme z voličů podivné atavismy praotce Kelta. O to víc vnímá vlastní národní zájmy. Rozuměj britské. Každý britský socialista, který bere politiku vážně, vypadá nakonec, z hlediska Prahy, jako jemný konzervativní liberál s dobrým vztahem k USA. Takový je posun mezi Londýnem a Prahou. Pro české socialisty mohla by to být inspirace. Mohla by, řečeno slovy Zemana, ty naše divouse polidštit.

Národní zájmy
6.4.2002    Mladá fronta DNES    str. 06    Názory
    KAREL STEIGERWALD        
Komentář 

Koalice má obavy, že "dekrety" nejsou pro politické strany nic jiného než zneužití národních zájmů v předvolební kampani. Říkat však v předvolební kampani, jak a kdy se mají hájit národní zájmy, je (bigotně nazíráno) také zneužití těch zájmů - právě v předvolební kampani. Možná bychom slovo "zneužití" měli nahradit méně efektním a logičtějším "využití". Je to koneckonců nejvážnější volební téma - vykládat, jak moje partaj naloží s "národními zájmy" po volbách, případně také říci, co to "národní zájmy" jsou. Říkat, že do předvolebního boje nepatří, je divné. Lze si naopak představit, že právě kvůli "národním zájmům" tu volby v jistém smyslu vlastně jsou. Pro voliče je dobré vybrat si, co která partaj za národní zájmy považuje. Klaus půjde do Evropy, jen když mu tam stvrdí výsledky druhé světové války, Škromach půjde naopak se všemi sociálnědemokratickými kandidáty na Říp, protože z dálky bude lépe vidět jejich mocnost. Už jen tyto dva příklady ukazují, že národní zájmy jsou téma lákavé, velmi obsažné a důležité. Lidi zajímá, co my Češi jsme, kam jdeme a zda se vůbec umíme vyjádřit tak, abychom existenci tohoto maličkého nárůdku nějak ospravedlnili. Být Čechem je krásné - zejména pro Čecha. Avšak následující otázce se nevyhne žádný Čech: A proč? Koalice píše: Českým národním zájmem je vytvořit společnost práva, rovných šancí, prosperity, lidské svobody a odpovědnosti, která chrání kulturní a duchovní hodnoty a bojuje proti korupci. To je velice správné. Málokterý Čech by si přál něco opačného. Takto definovaná společnost je prostě záviděníhodná - nejen u nás, ale i ve Švýcarsku či v jiných krásných koutech planety. Neexistuje politická strana, která by tvrdila, že chce společnost bezpráví, nerovných šancí, zaostávání, nesvobody a korupce. A v tom je také slabina "národních zájmů" podle Koalice. Jsou tak všeobecně a nekonečně správně vyjádřeny, že je může žádat každý. I komunisté. Škromachovo běsnění na Řípu je proti tomu stokrát konkrétnější - sociální demokraté tím vyjadřují, že národním zájmem je pitvorné šaškování na kopcích a že sociální demokraté patří do předminulého století kokard a trikolor. Pokloňme se Klausovi a Škromachovi, že vyjadřují čitelně, co si myslí. Zato mlha dobrých slov z časů politiky, která vítězila nad lží a nenávistí, dnes už k ničemu není. Národní zájem není "zneužití", nýbrž téma voleb. Problém má jediný. Račte jej jasně vyjadřovati. My si pak přesněji vybereme.

Užiteční idioti bojují za mír
5.4.2002    Mladá fronta DNES    str. 06    Názory
    KAREL STEIGERWALD        
Obránci míru bojují proti státnímu terorismu Izraele a za práva Palestinců. Izrael se brání silou, obránci míru doporučují jednat. Krev teče. Být obráncem míru je nesmírně ušlechtilé. Bez nich měli bychom míru daleko méně, než máme. Provázeli nás celým minulým stoletím. Objevili se ve dvacátých letech - to bránili právě zrozenou zemi dělníků a rolníků proti světovému imperialismu. Stačilo by tehdy několik divizí, země dělníků a rolníků by zmizela z planety a miliony dělníků a rolníků mohly dál žít. V třicátých letech bránili obránci míru nejen Stalinův stát, nýbrž i stát Adolfa Hitlera. Do Sovětského svazu jezdili za časů hladomoru obdivovat nejsvobodnější zemi světa. Bojovali za nacismus, proti násilí. Pár rozumných ústupků panu Hitlerovi zachrání světový mír. Po válce se hnutí obránců míru konečně rozmáchlo po planetě. Na blamáž s panem Hitlerem obránci míru rychle zapomněli. Vrhli se do náruče vítězného Stalina. Říkali mu pan Stalin nebo strýček Joe. Na blamáž s panem Stalinem zapomněli také. Po šokujícím odhalení všem ostatním notoricky známé krutovlády se znuděně odvrátili k svěžejším tyranům. Ruce pryč od lidu Koreje, volali. Lidem mysleli agresora - rudého tyrana. Chladný Kim Ir-sen jim kynul. Za jejich potlesku přeplaval velký Mao čínskou řeku. Přehlédli, že je to řeka krve a slz. Bojovali proti atomovým zbraním USA. Lieber Rot als Tot! Fidel Castro a Che Guevara byli romantičtí mesiáši, šťastně spadlí z nebe, když se model začalo nedostávat. Ve Vietnamu bránili obránci míru práva vietnamského lidu proti kolonialismu a imperialismu USA. Lidem mysleli vietnamské komunistické extremisty. Dělej lásku, ne válku! Masové vraždění statisíců Vietnamců komunistickými bojovníky po odchodu imperialistických agresorů z USA je nechávalo chladnými - vždyť lid zvítězil. Dejte šanci míru! V OSN uvítali Pol Pota. Tento masový vrah byl jitřenkou nových společenských postupů. Při vyhánění kolonialismu a imperialismu z Afriky přehlédli, že na uvolněné trůny instalují lidožrouty. Mír šanci dostal. Idi Amin, lidská zrůda, řečnil k obráncům míru v OSN. Nebyl zatčen, nýbrž aplaudován. Aktivity obránců míru jsou nekonečné. Není krutosti a krvelačnosti na planetě, při níž by obránci míru nestáli. Planetě dávají důležitou humanistickou dimenzi - prosazují mír jako pozitivní hodnotu, za niž stojí bojovat. Bohužel však také slouží jako naivní propagandisté a kouřová clona silám, které přinášejí válku: silám fanatismu, iracionality a nesvobody. Útok na dva americké mrakodrapy je znejistil. Ale jen na chvíli. Po nesmělých pokusech (pyšné USA si za vše mohou) už jsou zase doma. Svobodu palestinskému lidu, zní planetou. Veřejné světové mínění mají obránci míru opět v rukou. A není divu, kdo udělá větší dojem, otrhané palestinské dítě s krásnýma velkýma očima, nebo zamaskovaný izraelský voják? Až budou statisíce či miliony Izraelců vyvražděny a zahnány do moře, obránci míru už dávnou budou mít zrak otočen zas jinam, na nové modly. Jinde budou volat: Svobodu tamtomu lidu! Bezmála sto let činnosti obránců míru má, přes různost zemí a režimů, kde působili, jedno společné: obránci vždy stojí bezpečně na straně fundamentalismu, fanatiků, sociálních inženýrů, lidí, kteří chtějí svět zlepšit násilím a krutostí, vždy proti občanským svobodám, proti vládě zákona, proti demokracii. Můžeme si to připomenout z domova: obránci míru byli pro sebeurčení a autonomii sudetských Němců, protože přehlédli, že spor zní jinak: rasově exponovaný nacionalismus proti demokratickému státu. O žádnou autonomii nešlo, nýbrž o zničení demokratické republiky. Podobnosti s palestinskou krizí jsou nepřehlédnutelné. Připomněli je někteří čeští spisovatelé na slavném sjezdu už v roce 1967. Kruté režimy však nejsou trvanlivé. Po jejich hořkém pádu na ně obránci míru kvapně zapomínají. Zato heslo "za vše mohou USA" zní věčně. Slábne jen během horkých či studených válek, kdy USA zachraňují svobodu. Paradoxně i obráncům míru, kteří bývají prvními oběťmi právě těch režimů, které chrání a vychvalují. Sám Lenin říkával: užiteční idioti. Označení sprosté, hrubé a výstižné.

Jak zavřít taxikáře?
4.4.2002    Mladá fronta DNES    str. 06    Názory
    KAREL STEIGERWALD        
Komentář

Kradou. Není to nic nového. Dělají to, kam lidská paměť sahá. Kam lidská paměť sahá to také dělat mohou. Každý z jejich zákazníků by navršil zeď nářků, proti níž lze postavit jen malou kupičku trestů. Pražskému loupícímu taxikáři se nestane skoro nikdy nic. Pražský taxikář je monumentální metaforou věčného zločinu. Posledním jeho trikem je přídavné zařízení k digitálním taxametrům, které přičítá kilometry. Známe firmy, které je montují, novináři lehce k problému pronikli, zdokumentovali jej, nafilmovali. Jako by se nestalo, jako by před námi neležel snadný problém zlodějů, nýbrž cosi olbřímího, nesrozumitelného, tajemného. Pražský magistrát "zvažuje, jak může proti nepoctivým taxikářům postupovat". Co ta věta znamená konkrétně? Jsou kdesi úředníci, kteří "zvažují" od osmi do půl páté každý den? Jak se to dělá? Je na to místnost? Nebo se zvažuje jen ve středu? Jsou porady, kde se zvažování hodnotí? Organizují se zvažovací semináře? A jak dlouho zvažování asi trvá? Rok? Týden? Hodinu? Zatímco úřad zvažuje, taxikáři kradou. Mají ještě ta podvodná zařízení? Nebo už jim je vzali? Kdo z taxikářů už byl zatčen? Firmy, které ta zařízení montují, už jsou zrušeny? Jejich majitelé za mřížemi? Ale kdepak, lidé drazí. Vždyť se teprve "zvažuje". Ani nejbujnější fantazie si nedokáže představit, co to vlastně znamená, když úřad "zvažuje". Neznamená to přirozeně nic. Je to takový výkřik na odhánění šťouralů. Zvažujeme - dejte nám pokoj! Výsledkem zvažování bude zase jen nic - s poukazem na jakousi nedostatečnou legislativu. Jako bychom o krádežích neměli zákonů dost a dost. Jak zavřít taxikáře? Snadno. Najme se. Do taxíku nastoupí činitelé-volavky maskovaní za cizince. Na první druhý pokus chlapíka mají, sám se chytí. Předají jej s želízky do antonu, pokračují v lovu. Je to postup lehký, ale nečeský. Postup český je zvažovat, krčit rameny. Můžeme si to vysvětlit jednoduše: trestní úředník si neporadí s jednoduchou zlodějnou za volantem. Nebo složitěji: zlodějna za volantem si snadno poradí s trestním úředníkem. Jak? Penězi, lidé drazí, penězi.

Moderní upíři
3.4.2002    Mladá fronta DNES    str. 06    Názory
    KAREL STEIGERWALD        
Glosy

Stamiliony v jackpotu! Výhry děsivě letí nahoru. Lidé sázejí jako vzteklí. Sportka polyká miliardy. Závisláci se ruinují. Je to jak marihuana! A přitom je sportka povolena. Protidrogové zákony na ni neplatí. Nezmizela se svou neřestí v podsvětí. Sázet, fuj, lze veřejně. Sázejí staří, mladí, ženy, děti i zvířátka. Heroin se nesmí. Cpát každý týden strašlivé peníze do chřtánu sázkové mafie za pomíjivé vzrušení, které ničí mozek, se smí! Kde jsou poslanci KDU-ČSL, aby zasáhli? Smutný je pohled na postižené. Organismus rozežraný čísly, která vyšla nejčastěji. Psychický útlum i deptající tlak bičují duši. Napětí stoupá! Náhle slastné uvolnění, ubožák si vsadil! Pár hodin klidu. Štvána chorobou, řítí se znovu rozpadlá osobnost do sázkové úřadovny! Hltavě se zmocňuje tiketů. Dává jiná čísla, lepší! Jackpot zas stoupá. Z této strašlivé choroby moderní doby kořistí, jak už to bývá, ti nejbohatší z nás - sportovci. K milionům vyždímaným ze sportovního zápolení a reklamy cynicky přihazují i drobnou almužnu ze sázení. Tak se bledé postavy ubožáků propadlých sázení podílejí na přepychovém životě moderních upírů.

Doleva, doprava, s Klausem, se Špidlou
2.4.2002    Mladá fronta DNES    str. 06    Názory
    KAREL STEIGERWALD        
Svoboda je křesťanský socialista. Víc než křesťanství je na něm dnes vidět socialismus. Asi půjde se Zemanem. Marvanová dá přednost pravicové vládě. Spíše s Klausem, ale pokud možno též bez Klause. Programově se Marvanová a Svoboda sejdou stěží - politických rozdílností je víc než shod. Jako každý pořádný stratég se chystají na rozhodující bitvu - která se strhla už v minulosti. Hodlají povalit Klause a Zemana a jejich oposmlouvu. Zdokonalují zbraně, s nimiž neuspěli před čtyřmi lety. Zlepšují jezdectvo, zatímco zprava i zleva se valí novinka - tanky. Čtyřkoalici vynesl nahoru klasický český kýč - od zítřka bude vše jinak, lépe a správněji, pokud to vezmeme do rukou my, poctiví chlapíci. Nabídka zněla: "Nová politika, nové mravy, čest, pořádek, zákon." Kdo chtěl, mohl si nabídku doplnit o další podobná hesla. Do duchovního ovzduší Čtyřkoalice se vešla. Po ruce byl také dostatek nepořádků a podvodů, aby ta hesla zněla přitažlivě. Voliči se líbila představa, že nějaké ocelové koště konečně (nebo zase?) vymete chlév. Před Čtyřkoalicí byl to její pozdější nepřítel Zeman, kdo také "vymetal". Označil sto tisíc "zlodějů a tunelářů" a spustil akci "čisté ruce". Sto tisíc ničemů nenalezl a za akci čisté ruce (naštěstí) označil jen normální výkon spravedlnosti (i s jeho u nás tak obvyklými "přešlapy"). V Čechách se báchorce o ocelovém koštěti-dobroději nevyhne nikdo. Jde koneckonců o modernější podobu blanických rytířů, kteří se vyrojí z jeskyně, aby k našemu všeobecnému uspokojení zjednali pořádek. Čtyřkoalice si propachtovala něco modernějšího, ale přehlédla, že z morálky plnohodnotný politický program udělat nelze a že morálka se nakonec vždy obrací právě proti stranám. Krátkodobě ovšem morální kázání vynáší. Zdá se, že tu krátkodobost Čtyřkoalice vyčerpala svým rozpadem ve dvoukoalici. Morální přednášení ustupuje do pozadí, vpřed jde praktická předvolební politika. Nejpřitažlivějším volebním tématem dvoukoalice už není ani nový styl, ani přímá volba prezidenta, nýbrž právě vzájemné rozpory. Ty vyvolávají nejvíce zvědavosti a otázek. Kdo ustoupí od kýče "všechno bude od zítřka správně", musí se navrátit k politice. Volby, ať chceme či ne, budou zcela obvyklým soubojem na ose pravice - levice, jak je to v moderní době obvyklé. Na stejné ose se rozkládá nesourodá volební dvojkombinace KDU-ČSL a US. Není žádný důvod, aby se právě jí pravolevý zápas vyhnul. Ovšem nabízet vzájemné rozpory jako předvolební zboží může přinést jen katastrofu.

Letní čas, teplota, plat
30.3.2002    Mladá fronta DNES    str. 06    Názory
    KAREL STEIGERWALD        
Glosa

Letní čas, proti kterému mnozí protestují, je opět tady. Vlády se jej nehodlají vzdát, protože oceňují jeho optimistický duch. Všichni si posuneme hodinky a hned nám bude líp. Něco tak drtivého, jako je půlnoční čas, vlády vždy zavádějí pod lákavějším názvem. Letos se prý zavádí i letní teplota. Obyvatelstvo si zítra o půlnoci posune teplotu na svých teploměrech o pět stupňů výš. Obdobně rosný bod. A další veličiny. Zákon o letním platu. Ten by stoupl. V zimě je člověk v noře a neutrácí. Peníze se kutálejí v létě, protože se ženy méně oblékají. Leccos z nich vykukuje. Výdaje stoupají. 98, 60, 98. V letním období by se mohly nahoru a dolů upravovat i preference některých letních a zimních politických stran. Čtenář sám ví, které jsou které. I daně by mohly mít dvě sazby. Přemýšlivější lidé přijdou i na toto: zimní a letní manželka. A opačně: manžel na zimu. To už jsou náměty filozofické: existují dva životy, které se proměňují jeden v druhý. Mrazivý, třeskutý, nehybný zimní a proti němu skotačivý vzlet života v létě. Všimněme si, že my Češi žijeme na zimní straně Evropy, nahoře nad Alpami. Proto je u nás vše i v létě trochu mrazivé. Věčné léto je tam, kde nejsme.

Kde jsou všichni ti Indruši?
30.3.2002    Mladá fronta DNES    str. 06    Názory
    KAREL STEIGERWALD        
Více než stovka různých Indruchů s falešným lustračním osvědčením dostala osvědčení nová, pozitivní. Ta musí předložit svým zaměstnavatelům, říká mluvčí Bártíková z ministerstva vnitra. Tím se věc vyřídí. Nevyřídí. Lustráti nic předkládat nemusí. Osvědčení se předkládá při žádosti o funkci. Ale lustráti ve funkcích, které by jinak zastávat nesměli, už dávno jsou. Dostali teď nová osvědčení, jejichž tajemný obsah smějí znát jen oni sami - ukazovat ho nikomu podle zákona nemusí a ten, kdo jim lustrační osvědčení vydal, ho ukazovat jinému dokonce ani nesmí. Lustrační zákon říká, že osvědčení ukazují lustrovaní svému zaměstnavateli tehdy, když lustrované místo chtějí. Ale naši Indruši na těch místech už deset let sedí. Zaměstnavatel nesmí vědět, kdo to ti Indruši jsou. Nemůže říci: Ukaž, Indruchu, lustrační osvědčení, protože neví a nesmí vědět, kdo je Indruch. Indruši se tomu mohou smát a říkat drze: Lustrát dvakrát neukazuje! Jediný postup, jak Indruchy vypudit z funkcí, je tento: zrušit všechna místa, pro jejichž obsazení se lustrační osvědčení vyžaduje a vyhlásit nové obsazovací procedury na tatáž stará, nově však zřízená místa. Není to u nás žádná neobvyklá procedura. Pak by se i Indruši museli vytasit s novým, nefalešným osvědčením. Ale ani tak bychom si nepomohli: Indruši by mohli opět orgány zmást a zas předložit osvědčená falešná osvědčení, protože zaměstnavatelé nevědí, které osvědčení je falešné a které pravé. Běžná je také klasická česká varianta, že falešné je i to pravé osvědčení. Lustráti, když se do toho dají, hlavu vám zamotají. Zdá se tedy, že nás Bártíková z ministerstva vnitra jen tak odbývá, když tvrdí, že věc je vyřízena. Dost riskuje, že o tom vůbec mluví. Na Hradě jsou opatrnější, o lustrátech mluvit nechtějí, aby je zbytečně nedráždili, když už s nimi stejně nic nezmohou. Asi mají s lustráty své trpké zkušenosti. Lustráti by se mohli rozhněvat, na Bártíkovou si počíhat a ošklivě s ní zatočit. Je jich sto, těch Indruchů, neznáme je, ale mají velké funkce, zatímco Bártíková je stejně opuštěná a bezmocná jako ti na Hradě. Kdo jí pomůže, až se na ni Indruši vypraví? Je to všechno ohromná komedie velkých pánů, která nemá žádný smysl krom jediného: chudáci ti drobní pouliční lustrátečkové, ten potěr u dna, který si své blbé poklesky pěkně všechny do písmene odskákal.

Co je nového v rasové válce
29.3.2002    Mladá fronta DNES    str. 06    Názory
    KAREL STEIGERWALD        
Zvláště odpudivý lidský typ Sobek dostal sedm let vězení. Proslavil se například kopáním do ležících lidí či bitím těhotné ženy. Na rozdíl od řady jiných procesů s rasismem byl soud přiměřeně naostřený. Pokud se bojovník za dva tři roky nějakou záhadou neobjeví náhle jako polepšený na svobodě, může být trest sedm let jeho ničemnosti úměrný. Soudy patrně postoupily vpřed od časů, kdy rasové vraždy trestaly hrstí podmíněných měsíců a v evidentních zločinech proti lidem jiné barvy viděly často všelijaké "nešťastné náhody". Jasně formulované viny a ostřejší tresty pro rasisty jsou už běžnější. Také se přestaly objevovat různé pokrytecké výmluvy, jimiž se dávalo najevo, že náš český kluk, byť je třebas právě na scestí a přehnal to, je vždy cennější než nějaká barevná potvora. Soudy a patrně i policie se naučily rasismus, tento mimořádně zvrhlý druh ideologické zločinnosti, lépe rozeznávat a přiměřeněji trestat. To je pro rasové bijce zlá zpráva. Mají naději, že po každém "ideologickém výkonu" půjdou brzy za mříže. Jestli je to povzbudí k eskalaci "války rasové", nebo jestli je to zastraší, není tak důležité. Pokud přidají na tvrdosti a fanatismu, musí přidat i druhá strana. Zamřížovaných kobek musí být vždy víc než bojujících rasistů. Teorie, že tvrdost nikam nevede, jsou chybné. Rasoví bandité rozhodně nemohou být předmětem všelijakých odborných převýchov a citlivých lidských postupů, které je dovedou k poznání, že se ve své víře mýlili. Takové postupy jsou k ničemu, rasisty povzbuzují a posilují. Vždy jich dokážou dobře využít k rozšíření svého hnutí. Protože jsou to vyznavači "bílé síly", ničemu jinému než síle nerozumějí a citlivými přístupy pohrdají. Nejsou to běžní zločinci motivující své trestné činy z všelijak vnitřně prolomených důvodů, které hnijí v jejich duších a které se "citlivými postupy" někdy dají vyspravit, jindy ne. Každý zločinec však nějakým způsobem alespoň o své zločinnosti ví. Rasisté jsou zločinci ideologičtí. Jsou to vizionáři, kteří chtějí spasit zemi a ochránit ji před zlem. Své chování v žádném případě nepovažují za zločin, nýbrž za sebeobětování ve jménu dobra. Motivují se různými nesmyslnými pavědeckými či filozofickými teoriemi, které jejich lidsky odpudivé počínání ospravedlňují a zdůvodňují. Myslí si, že svou silou přispívají ke zlepšení světa. Za posledních deset let spáchali v České republice (jinde pochopitelně také) mnoho ničemností včetně vražd. Jako všichni fanatici hledí na ty vraždy s pýchou. Očišťují svět od zla. Fanatismus, ať už je rasový či jiný, rozumí vždy jen síle. Citlivost druhé strany považuje za důkaz toho, že protivník je již prohnilý a brzy padne. Před silou se však každý fanatik rád skloní, protože sílu hodnotí jako veličinu pozitivní. Většina německých komunistů se po roce 1933 sklonila před silou svého hlavního nepřítele, Hitlera, a vstoupila do nacistické strany. Důvodem té prudké změny nebyly "ideové these", nýbrž kult síly. Mírové soužití Západu s ruským komunismem prospívalo ruskému komunismu, který to mírové soužití dokázal cynicky vycucávat. Teprve tvrdému postupu Reagana komunisté v Moskvě porozuměli a začal na ně platit. Byl také začátkem jejich konce. Kolem rasových zločinů se u nás vždy motají příznivci hnutí skinheads. Duchovní svět toho hnutí je pro rasisty studnicí poznání a zdrojem sebevědomí. Přesto celé hnutí přežívá nepovšimnuto a nerušeně, jako by šlo o nevinné zahrádkáře. Když předseda vlády Zeman chvástavě sliboval, že si na skinheady došlápne, sklidil posměch. Ostatně ani nevěděl, na koho a jak si došlápnout, protože žádné skinheadské organizace úředně neexistují. Kdyby existovaly, soud by je zakázal. Protože neexistují, mohou tu být. Je to komický paradox. Stíhat za vyhlašování a provozování "války rasové" není koho, ačkoliv o její bojovníky po ulicích klopýtáme ustavičně. Zemanovy sliby, jak zatočí se skinheady, vhozené jen tak do větru, známého verbalistu uspokojily. O nic jiného se už nepokusil. O rasovou válku se nezajímají ani ostatní političtí předáci. Existuje zbraň v boji s rasisty nejúčinnější: všeobecné opovržení. Rasistova společenská osamělost je nakonec tvrdší zásah než přísný trest. Toto potřebné opovržení rasismem česká politika málo generuje. Přesněji vůbec. A pokud ano, zmocní se problému s mimořádným nevkusem a politickou vypočítavostí, která zápal devalvuje. Politici raději chlácholí: není to s námi zlé. Možná ne. Rasismus je sněť, kterou mají všechny národy. Některé jí holdují, druhé ji zastírají, třetím se hnusí. Poslední soudní rozsudky nás posunují od těch druhých ke třetím. A to je nové.

Řízená provokace
28.3.2002    Mladá fronta DNES    str. 06    Názory
    KAREL STEIGERWALD        
Komentář

Nejvyšší státní zástupkyně Benešová považuje řízenou provokaci za jednu z možností, jak efektivně bojovat s korupcí. Ví však, že je to sporné, že se může setkat s nepochopením a být nařčena z nemorálnosti. Řízená provokace pro nás laiky znamená, že se na ptáčka narafičí past a čeká se, zda uvízne. Agenti provokatéři nabízejí úplatky, kdo vezme, bude lapen. Odhalování korupce se tak usnadní. Mezi zkorumpovanými ničemy nastane poprask - nikdo si nebude už jist, zda uplácející občan není narafičený agent provokatér. Hrůza - nastane prudká očista poměrů. To vše zní rozumně a logicky. Pochybnost vyvolá snad jen vzpomínka, kde a kdy se agentům provokatérům dobře dařilo. Přece za německé okupace, za komunistické totality. Vtipálci připomenou, že i ve Švejkovi. Tam jednoho agenta sežrali psi, druhým byl slavný Pepek Vyskoč, který zkoumal nálady obyvatelstva. V nesvobodných režimech všeobecně je agent provokatér častý zjev. Žije z pochmurného přesvědčení, že všichni lidé jsou darebáci a že je jen otázkou času, kdy budou chyceni. A ty režimy se nemýlí. Lidem se hnusí, ale panuje strach dát to zhnusení najevo. Tak přichází provokatér. Na tomto přesvědčení těžko může stát svobodná společnost. Chystat na spoluobčany past, a když se nechytí, klidně se jim dívat do očí? Žít ve světě ponižující podezíravosti? Jedním z hlavních účelů svobody je lidská důstojnost. Políčili jsme na toho darebáka, ale on se nechytil, tak je mazaný - to není deviza svobodného občana. Nenuťme se k ní. Je snad agent provokatér nějaký náš novopečený Bůh, aby nás uváděl v pokušení? A není nakonec trestné nejen úplatky brát, ale také k úplatkům svádět jiného? Benešová má pravdu - provokatérství jako státní služba je problematické. Úspěch slaví hlavně v dobrodružných filmech. Připomeňme, že v životě účel nikdy nesvětí prostředky a že každý cíl je cesta, po níž k němu jdeme. Provokatér úplatky neodstraní. Zato zanese společnost provokatérstvím. Za cestu do ciziny nedá dnes nikdo ani halíř úplatků. Nestavme si tedy nové fízly, nýbrž odstraňujme příčiny, proč se úplatky dávají.

Byla a bude oposmlouva nutná?
27.3.2002    Mladá fronta DNES    str. 06    Názory
    KAREL STEIGERWALD        
Pro

Opoziční smlouva je čtyři roky kritizována jako podvod na voličích (vzniklo něco, co před volbami nikdo nesliboval) a jako kšeft dvou (ODS a ČSSD), kteří si navěky rozdělili všechno. Boj proti opoziční smlouvě je důležitým heslem opozice, která vystupuje pod jménem Koalice. Ale nějaká podobná smlouva nás po volbách opět čeká. Paradoxně nejspíš právě Koalici, pokud bude chtít být ve vládě. To je způsobeno dvojakostí jejího programu a cílů. Krom jasnovidců před volbami nikdo neví, s kým Koalice půjde. S ODS, nebo s ČSSD? Program má dostatečně otevřený oběma směry. Většina ostatních se může po volbách zas utápět v rozhořčení. Tuto (či tamtu) koalici nevolili. Kdo rozumí Koalici jako straně napravo od středu, bude se cítit její účastí v levicové vládě podveden stejně jako opoziční smlouvou. Koalici však můžeme číst i jako stranu od středu nalevo. To také přinese špatné pocity. Koalice, vědoma si své dvojhlavosti, věří, že právě s janusovskou tváří dojede nejdál. Protože však sama (a ráda) takové situace vehementně moralizuje, může se snadno zaplést do tenat svých vlastních moralit. Rumlův patetický postoj "Nikdy se Zemanem, nikdy s Klausem", který byl nakonec praotcem opoziční smlouvy, patrně nahradí nějakou pragmatickou dohodou. Podobný osud - splétání koalic, může potkat i obě strany čitelnější, ČSSD i ODS. Obě však už pragmatické postupy předvedly. Pokud setrváme u poměrného volebního systému, který rozdává každému trošku vládní moci, musíme očekávat, že strany budou s těmi troškami po volbách podnikat nejrůznější kombinace, aby zvětšily svůj vliv a moc, a v neposlední řadě také proto, aby vůbec nějakou vládu vytvořily. Je nesmyslné mluvit o "zradě" na voličích či o "rozdělení moci". Taková jsou pravidla a strany je využívají. Tyto výtky patří k volební výzbroji a jsou určeny tomu, kdo jim uvěří. Ostatní mohou sledovat, jak povolební kombinace probíhají, a racionálně hodnotit, co strany prošustrovaly a co získaly. Pokud to nemohou akceptovat, měli by usilovat o jiný typ voleb.

Rasista Beneš?
26.3.2002    Mladá fronta DNES    str. 06    Názory
    KAREL STEIGERWALD        
Bernd Posselt se Čechům omluvil za hanebné činy, na nichž se podíleli sudetští Němci. Omluva napříč dějinami je vždy poněkud metafyzická, ať už ji drží papež, Posselt nebo třeba Stalinův vnuk. Omlouvači přece nic nespáchali. Berou na sebe, v nějaké křesťanské účasti, vinu za dávno mrtvé pachatele. Ale budiž, je lepší žít v čase omlouvačů než pachatelů. Omluva nikdy není sama. Posselt k ní přidal uplatnění individuálního práva vyhnaných sudetských Němců. Neřekl však, na co se má to individuální právo uplatnit. Na vlast, na majetek, či na oboje? Nebo je ještě něco dalšího? Zkusme načrtnout příští postup. Posselt požaduje zrušení dekretů. Neříká však, co tím myslí. Jde jen o "duchovní čin" - rasistické dekrety nemají v Evropě místo. Češi ty dekrety "zruší". Zdůvodnění - jsou nemyslitelné. Logický dotaz - a následky, které z nich čeští Němci měli, myslitelné jsou? Také ne. Kolektivní vina. Musí následovat rehabilitace. Všechna práva postižených, majetková i občanská, se musí vrátit před ten nesprávný čin vyhnání. Rehabilitační procesy jej odčiní: je to takový děj, jako by minulost ze svých záhybů vyhladila nacismus i válku. Sudetští Němci se dočkají spravedlnosti. To se mnoha Čechům nebude líbit. Jejich cit pro spravedlnost to rozruší. Mají také svá individuální práva. Začnou sestavovat své seznamy. Němci včetně sudetských Čechy přepadli, změnili jim strašlivě osudy, mnohým vzali životy, majetky, a neprohrát válku, Čechy by vyhladili. Lze si představit olbřímí clearingový účet krve a majetku, kam obě strany předkládají výčet křivd - lidské individuální osudy - se snahou ty křivdy přepočítat na nějaké srovnatelné veličiny a vzájemně se vyrovnat. Například: kolik odsunutých proti vyhlazeným Lidicím? Nebo: rovná se život spisovatele Vančury jednomu životu důstojníka SS, či započítáme životy dva? Jak budeme kompenzovat tisíc studentů z roku 1939? Pěti sudetskými ženami z Liberecka? Nad obludností těchto úvah se až tají dech, ale jak se jim vyhne, kdo chce "účtovat s minulostí" světové války? Každý se snadno dovtípí, že takové "vyúčtování" by mělo jediný důsledek: ohromný rozmach vzájemné nenávisti, případně nějaký nový boj, motivovaný právě domnělými či skutečnými křivdami v účtování! Dekrety lze "zrušit" ihned. K ničemu už nejsou. Nikoho už neohrožují. Ale co konkrétně to "zrušení" znamená? Vstupní bránu k novému rozpoutání běsů ze starých časů, jak se mnozí Češi obávají? Posselt mluví neurčitě. Určitě řekl jediné - rasista Beneš. Věří opravdu, že to je cesta k smíření? Pohled Čechů a Němců na druhou světovou válku a její následky není podobný. V budoucnu se bezpochyby více sblíží. Protlačovat "smíření" silou, bez zkušenosti společných prožitků "nové svobody", nemá smysl. Češi a Němci svou minulost nevylepší. Mohou však mít lepší budoucnost.

Neokázalé pohromy
25.3.2002    Mladá fronta DNES    str. 06    Názory
    KAREL STEIGERWALD        
Glosy

Přírodní pohromy jsou v Čechách opravdu strašné, hlásí ČTK. Malíř Kupka od Strakonic prožil minulý týden noc hrůzy. Stál na prahu svého domu a čekal, co bude. Voda se valila. Malíř byl ve spojení s předsedou okresní povodňové komise. Navzájem se informovali. Jak tohle dopadne? Svítalo. Voda stále stoupala. Valila se. Povodňová vlna trvala nezvykle dlouho. Malíř zas telefonuje, jaká je situace. Rozbřesk. Malíř zjišťuje škodu. Voda vzala všechny čtyři angrešty. Nejen to. Malíř vezme fotoaparát, aby škodu vyfotografoval. Jde a spadne do příkopu, který v zahradě voda vymlela. Je to tragické. Vyleze z příkopu a rozhlíží se. Takovou spoušť nepamatuje za poslední tři roky. Ještě že u dveří má práh, ten ho zachránil. Jinak by se voda vyvalila až do chodby! Tolik zpráva ČTK. Milujme svou neokázalou a maličkou vlast, kde i neštěstí bývá neokázalé a maličké.

Uloupené rádio
23.3.2002    Mladá fronta DNES    str. 07    Názory
    KAREL STEIGERWALD        
Fejeton 

Před volbami se politické strany rády chlubí, jaké novinky nachystaly voličům. Komunisti slibují, že dnešní padesátníci budou žít v socialismu, třebaže už v něm všichni jednou žili. Spusťme rej dokumentů, ať si to připomeneme. KSČ v Počátkách píše začátkem padesátých let Okresnímu národnímu výboru v Kamenici nad Lipou: "Městský výbor KSČ žádá, aby mu byl z konfiskovaného majetku bývalého továrníka Viléma S. přidělen radiopřijímač Telegrafia-Liberátor, kterýžto starší přijímač byl kontrolními orgány KNV v Jihlavě převzat pro účely veřejné správy. Svoji žádost odůvodňuje výbor KSČ tím, že strana jako veřejný orgán nemá žádného radiopřijímače, kterého by mohla využít při společném poslechu důležitých projevů představitelů státní moci, strany a podobné, zároveň můžeme tohoto přijímače využít i jako gramorádia a podobné. Jelikož se jedná o konfiskát z místa, žádá KSČ, aby bylo vyhověno, přijímač na místě přidělen a nebyl na bezpečnostní referát v Kamenici oddisponován. Práci čest." Komunisty neodradil ani podezřelý název rádia - Liberátor. O kořist se zajímal i místní národní výbor. Ten píše v roce 1951: "MNV žádá o přidělení přijímače Telegrafia-Liberátor. MNV poukazuje, že tento přijímač nutně potřebuje pro sňatkové účely, ježto jiného přijímače nemá. Čest práci." Střetly se tak dvě mocné síly lidovlády. Komunistická strana, vedoucí síla společnosti, a národní výbor, tvořený opět komunistickou stranou. Mezi nimi uloupený přijímač. Rozpory existovaly i v tehdejší beztřídní společnosti. Čtenář si jistě umí představit, že přijímač byl pouhou malinou pro vola v nemilosrdném reji krádeží, loupeží a zatýkání, který se kolem továrníka strhl. Tomu loupežnickému reji se všeobecně říkalo Budování socialismu. Za příběhem s přijímačem byly v běhu děsivější děje: věznění, trýznění, smrt. Uvězněna byla i žena, která nahlas řekla, že jí komunisti všechno vzali, třebaže jí komunisti všechno vzali. Udali ji Uchytil, Holý a Hasman. MNV se však nezajímal jen o přijímač. Sledoval i další osudy jeho původního majitele. V roce 1950 píše veliteli tábora nucené práce ve Vítkovicích: "Ve Vašem táboře nachází se Vilém S., bývalý továrník, a proto MNV žádá o sdělení, jaký jest jeho nynější postoj k lidově demokratické republice a zda lze pozorovat, že by dosavadní jeho výchova měla vliv na jeho smýšlení a poměr k dnešnímu řádu." Ničemové z MNV asi očekávali, že oběť už své trýznitele miluje. Zpět však k přijímači. Protože socialismus komunisté opět slibují, mohli by příhody s přijímačem využít v předvolebním boji. Například by mohli vypsat soutěž voličů. Který z lumpů tenkrát rvačku o přijímač vyhrál? Ten, který na přijímači chtěl poslouchat projevy komunistických představitelů, nebo ten, který chtěl vyhrávat svatbám? Správnou odpověď může KSČM odměnit starším přijímačem ze zásob bezpečnostního referátu ONV v místě. Příznivci dobrých zpráv se nepotěší: ani příběh rádia nebyl dodnes napraven. K socialismu máme stále ještě dost blízko. Nebo už zase.

Dobrý krok spořitelny
23.3.2002    Mladá fronta DNES    str. 06    Názory
    KAREL STEIGERWALD        
Komentář 

Česká spořitelna, říkají zprávy, zamýšlí sponzorovat parlamentní politické strany. Krom ovšem komunistů. Tato banální zpráva, v českém prostředí, kde styk s politikou znamená skoro kriminální čin, zní jako senzace. Po zkušenostech s neblahými sponzory politických stran v devadesátých letech panuje u nás éra pruderie. Zadat si s mrtvými Maďary, bamberskými kumpány či třeba kajmanskými konty? Nikdy, český lid je čistý. Ať stranám platí stát. Nebo lépe, ať nikdo. A nejlépe: ať nejsou! Češi byli odjakživa zvyklí spíš na spodní pozici utlačovaného a nadávajícího nežli na tu horní - pána a správce věcí. Mají sklon pohlížet na politiku jako na něco zavrženíhodného. Připomeňme, s jakým ostychem vstupovali do politiky polistopadoví nováčci - jen "na chvíli", do "svobodných voleb". Nikdo neřekne to přirozené: Chci být politik, chci moc, proto do věci jdu. Politika často zavrženíhodná je, ale často také nikoliv. Dívat se na ni odspoda, z čeledníků, svědčí o lokajské duši. Ti panáčkové nahoře jsou stejní občané jako my. Dobří i zlí, vyber si každý. Šklebení se na politiku říká o majiteli obličeje jediné: sám jsi podruh. Sebevědomý občan se politiky nebojí. Já pán, ty pán, říkal už TGM. S placením politiky to souvisí takto: nikdo neřekne nahlas, já tuto politiku podporuji. Dávám takovou a takovou částku. Každý dar politice vyvolává otázku podebraných a opatrných: Co sis za to koupil, darebáku? Podporování politického života stalo se tématem volebních kampaní. Spravedlnost, průhlednost. Ať všechno platí stát! Ať každého sponzora změří policie! Ať nikdo těm lotrům nic nedává! Spořitelna by stav zatrpklé pruderie mohla protrhnout. Známe zatím jen nižší patro politiky: kdo jí dá peníze, zavání ničemností. Je na čase postoupit do vyšších pater, kde každý svou oblíbenou politiku bez obav podporuje svými penězi. Ten toho, onen jiného. Politika není špinavost, nýbrž výsledek lidských aktivit a snů. Spořitelna je však opatrná: v podezíravé a podebrané společnosti jde dopředu opatrně. Podpoří pro jistotu všechny strany, nejen tu, kterou preferuje. Všechny jako nikoho. Všeobecná podpora má jediný smysl: strany víc utratí. Přesto by ze spořitelny mohla vyletět první sebevědomá vlaštovka.

Sen hrbatých duší
21.3.2002    Mladá fronta DNES    str. 06    Názory
    KAREL STEIGERWALD        
Špidla zlověstně slibuje: budete si rovni

Komunismus je sen hrbatých duší - pravil lapidárně spisovatel Karel Pecka. Socialismus je toho snu půlka. Socialistické ideály: rovnost, stát, přerozdělení. Špidla říká: krutě zdaním bohaté. Důvodem je, že mají peníze. Gross navrhuje posílit moc státu nad občany. Důvodem je vyšší inteligence úředníků. Země je už tak složitá, že volič laik se k té složitosti nemůže kompetentně vyjádřit. Naštěstí má stát. Ten spravedlivěji rozděluje, co voličům pobral. Špidla zlověstně slibuje: budete si rovni. Gross k tomu přichystal zákony o státní správě a o shromažďování. Oba povážlivě zmenšují svobody, posilují stát. Je to logické: kdo chce jedněm brát a druhým dávat, musí k tomu mít odpovídající moc, ať už je Jánošík nebo předseda ČSSD. A k velké moci musí mít odpovídající mravnost. Ta v případě ČSSD zní: chudí jdou před bohatými. Mocný stát bohaté odere, aby chudým dal. To zní dobře. Je v lidské povaze cítit s potřebnými. Jen netvorům může být proti mysli odstraňovat bolest a nedostatek. Ale volební heslo "Slepici do každého hrnce" se vždy obracelo proti ideálům svých tvůrců. Místo blahobytného ráje rovných lidí přinášelo stát chudých občanů, úpadek hospodářské aktivity, mizerné veřejné služby, obtížnou byrokracii omezující kdejakou svobodu, nedostatek bytů, přecpané školy a nemocnice. Místo "rovných" občanů tráví čas nad složitými formuláři ponížení žadatelé. Jak je vyplnit, aby stát víc dal? Naši socialisté namítají, že právě jejich ideály vybudovaly stát blahobytu v západní Evropě. Blahobyt po padesáti letech míru v Evropě je. Jenže navzdory socialistické přítěži. Lidská solidarita a pomoc občanům v tísni je jedna věc, státní přerozdělování tlumící hospodářské aktivity a omezující svobody občanů zas druhá. Je omylem socialistů, že to spojují dohromady. Lidskou účast si propachtovali. Věří, že blahobyt vzniká přerozdělováním. Nevědí, že ani práce nemusí být matkou pokroku, nýbrž jen dřinou mařenou "spravedlivým" hospodářským systémem. Čeští socialisté Špidlova typu jsou starodávné postavy. O jejich boji s chudobou lze říci jediné: vede k chudobě. I komunistický intelektuál Hoffmeister kdysi rozpoznal, že země je bohatá díky svým podnikatelům. Špidla ty naše vyžene za hranice do jiných daňových režimů. Zůstaneme jen my a Špidlův sen. Tomu chybí druhá polovina biče na bohaté: vyvlastnění výrobních prostředků. Pak teprve bude jeho dílo logicky provázáno. Nevadí, že to vše už bylo vyzkoušeno a vše už selhalo. Lidská slepota je nekonečná.

Baby a policie
20.3.2002    Mladá fronta DNES    str. 06    Názory
    KAREL STEIGERWALD        
Třicet uniformovaných policistů na sněmovním balkonu je neobvyklý jev. Ještě neobvyklejší je, jsou-li tam v pracovní době. A nejvíc neobvyklé - mají-li pod kabátem zbraň. Poslance pobouřili. Přišli se podívat, zda jim sněmovna přilepší. Případně mohli dupat, vrčet, bučet či jinak hlomozit. Sněmovna v tom cítí ohrožení demokracie a svobody a nátlak na poslance, případně i skryté vyhrožování. Včera se měl z toho všeho před branným výborem zpovídat policejní prezident Kolář. Nepřišel. Ministr, který přišel místo něho, poslance neuspokojil. Jednání odloženo, žízeň na prezidenta policie trvá. Může však někdo brát vážně tvrzení, že třicet policistů ohrožuje demokracii? Jsou poslanci takové baby, že pouhá přítomnost uniforem ovlivní jejich svobodnou vůli rozhodovat? Poslanci se bojí policistů? Jsme zemí, kde zákonodárci srážejí paty před třiceti strážníky? Jsme snad na pokraji občanské války a konce svobody? Policie přebírá moc? Útočí na poslance? Vůbec ne. To jen ministr vnitra nemá vkus a sněmovna soudnost. Ministr dětina nažene do sněmovny policisty, aniž odhadne, že se mu to nevyplatí. Sněmovna toho využije ke strašení a boji za svobodu. Ve skutečnosti nejde ani o svobodu, ani o nátlak. To jen pár histrionů chce zaujmout - svobodu si nedáme brát. Kéž by tak hučeli i tehdy, když o svobodu skutečně jde.

Vašnosta v USA
20.3.2002    Mladá fronta DNES    str. 06    Názory
    KAREL STEIGERWALD        
Glosy

Ministr školství Zeman si stěžuje na tvrdé kontroly v USA. Jel na zimní olympiádu, prohledali mu kufřík, musel si zout boty a projít bezpečnostním rámem na letišti. Zdá se mu, že se tyto procedury dotýkají cti českého státu. Proto si stěžuje. Avšak připomíná, že stížnost má podobu zdvořilého dopisu velvyslanci USA v Praze, takže to, jako v Čechách obvykle, ani stížnost není. Ministr by si stěžovat neměl. Měl by USA pochválit. Boj proti terorismu se zkvalitňuje. Už neunikne ani ministr malé neznámé země. Teroristé často mávají diplomatickým pasem. Často vypadají jako ministři školství z malé neznámé země. Terorista, který vypadá jako terorista, to daleko nedotáhne. A pro malou zemi není žádná hanba, když vyjde najevo, že její ministr není terorista. To se každé malé zemi nestane. K zahození také není, že si ministr vyzkouší cestování jako občan planety. To prospěje každému ministrovi. Je lepší USA za kontroly chválit, než být dotčeným vašnostou. Vždyť ministr, to není nic moc. Na planetě je jich 16 754. Plná Přibyslav!

Nesou Moranu
19.3.2002    Mladá fronta DNES    str. 06    Názory
    KAREL STEIGERWALD        
Glosa

Špidla ji má na tyči a slavnostně ji před volbami vypoví - vrhne ji do řeky. Aby každý viděl, že už s ní nic nemá a že také končí zima a volby přinesou politické jaro. Klaus ji vypovědět nehodlá. Myslí, že je to zbytečné, že ona sama před volbami skočí do řeky a rozpustí se. Nebo vyhasne, či jak se u nás říká hříchům. Zaorálek věří, že se k nám už nikdy nevrátí. Místo ní tu bude nová koalice. Lidovci a unionisté hlásí: Pozor, Koalice jsme my. Věří, že Morana tu naopak bude věčně a že její vynášení či rozpouštění a vyhasínání je habaďura. A jsou rádi, věčně bude proti čemu bojovat. Morana se jmenuje opoziční smlouva. Vznikla po minulých volbách jako výsledek zvláštní kombinace mandátů, nenávistí, zatvrzelosti a ohebnosti. Co vznikne po příštích volbách, řeknou až ty příští volby a příští zatvrzelosti, ohebnosti a nenávisti. Přesto jsou politici ochotni se o odcházející Moranu ještě pořádně servat. Měli by však šetřit síly. Příští volby mohou zrodit dosud nevídaná strašidla, proti nimž je Morana nevinnou panenkou.

Proč ty žáby jí
16.3.2002    Mladá fronta DNES    str. 02    Z domova
    KAREL STEIGERWALD        
Volební sloupek

Svatopluk Karásek už byl jako nezávislá osobnost členem Rady České televize, kde měl být okem a rozumem divácké veřejnosti. Karáskovi se však pobyt v radě znechutil a nelíbila se mu volba, jež tam proběhla. Vydržel dva měsíce a abdikoval. O zlořádech, které jej znechutily, nic bližšího veřejnosti neřekl. Smysl zastupitelství otočil naruby: místo aby dbal zájmů veřejnosti, dbal své duše, aby té se nic černého, co z rady by pocházelo, nedotklo. Nedá si však pokoj, jde do toho znovu. Bude kandidovat ve volbách do sněmovny. Zase jako nezávislá osobnost, tentokrát nominovaná lidovci. Dá se očekávat, že nezávislou osobnost opět něco znechutí a ze sněmovny brzy abdikuje. Dozvíme se zas nějaké všeobecné odsudky a že on, čistá duše, s něčím takovým, jako jsou nechutné výjevy ve sněmovně, nechce nic mít. Není sám. Případů, kdy se původně aktivní nezávislé osobnosti hrnuly do politiky, aby záhy vycouvaly ven, už bylo víc. Jedna věc je efektní kritika před zraky diváků a ostrá předvolební útočnost proti těm, kteří právě sedí nahoře. Druhou věcí je nekonečně úmorný všední provoz demokracie potom, po vítězství. To prvé svobodné duchy láká, to druhé už méně. Karásek by si měl slíbit, že když bude zvolen, vytrvá ve svém nezávislém mandátu alespoň rok. Pokud nás zas bude po několika měsících informovat, že nesouhlasí, že dál nemůže, že na protest proti něčemu odchází, řekneme si všichni: nu ano, ale proč ty žáby jedl...

Vejškrab, Weissgrab, smíření
15.3.2002    Mladá fronta DNES    str. 02    Společnost
    KAREL STEIGERWALD        
Pohled

Když se básník jmenuje Vejškrab, musí z toho být nešťastný. Existuje však východisko: Vejškrab je zkomolené německé Weissgrab. A Weissgrab zas poněmčené české Bělohrobský. Tak kdysi vznikl z Vejškraba vlastenec Bělohrobský. Pozornému turistovi musí vrtat hlavou, proč se Česká Lípa jmenuje Česká, třebaže v ní žili Němci. Vysvětlení může být lehké: to Česká se německy řekne Böhmisch, což znamená zemi, nikoliv národ. V Böhmen žili Němci a Češi. Čeština zná jen Čechy, zemi Čechů. Němce tak nazýváme, protože jsou Němí. Neboli nemluví. Němci ovšem němí nejsou, jsou hluční a sebevědomí. Němí, to jest tiší a zakřiknutí, jsou Češi. I jejich česká řeč tak plyne, jako když šumí voda. Vztahů mezi Němci a Čechy je nekonečně mnoho a mají nekonečně mnoho podob. Předci mnoha dnešních Čechů bývali Němci, mnozí Němci jsou původně Češi. Tisíc společných let přineslo sousedům všechno: krev, utrpení, ale také radost a prospěch, štěstí i ponížení, pýchu, hanbu i nadšení. Do dějin si prý chodíme pro poučení. Je to pravda. Potíž je, že v dějinách nalezneme každé poučení. Vypište si z nich seznam křivd páchaný českými hordami na nevinných Němcích. Ale vypíšete si i seznam opačný. Protože Němců je víc, byl by delší. Velké národy vždy páchají víc zla než malé. O dobru tato logická věta neplatí. Slušný člověk se proto vždy snaží být spíše příslušníkem menšího národa - myslí, že je to mravnější. Rusové vždycky říkali: Je vás málo. Dobrá odpověď zní: Vás je zbytečně moc. Kdo dějiny dobře "pozná", pozná i křivdy v nich a má příčinu ty křivdy napravovat. Je v tom kus mystického zanícení - polepšovat dávno zesnulé. Ale je v tom také praktický obsah: nit křivd a odplat se může zas navázat - až do úplného vykrvácení. Ta náprava samozřejmě nese křivdy nové - vklad do ještě horší budoucnosti. Mezi Čechy a Němci je toho k nápravě dost - ale nikdo by to napravovat neměl. Každý, kdo bude napravovat "dekrety a vyhnání", podnítí stejnou touhu po nápravě. Copak Němci nevydali Čechům dost "dekretů i vyhnání"? Němci se vzdali svobody a demokracie a spustili válku, jejíž krutost polekala dokonce i beztak dost krvežíznivou Evropu. Během té války a po vítězství chtěli vyvraždit a přesídlit mnohé národy. Prohráli, a nikdo z etických krasoduchů se nemůže divit, že za to pykali - jako poražený viník války. To pykání bychom my dnes neakceptovali. Máme ovšem už jiné zkušenosti a zážitky. Také jsme nezažili válku. Ale jedno nepřehlédneme: i vyhnání se mohlo odehrát jen v prostředí umírající svobody Čechů. Demokratické Německo by nikoho nepřepadlo a nevyhlazovalo, svobodní Češi by nikoho neodsunuli či nevyhnali. Etické soudy máme až dnes. Válka etická nebyla. Byl to boj o přežití. Plynové pece, plošné bombardování, masové vraždění, vyhánění. Vražda Heydricha, pro nás hrdinský čin. Samá velká témata. Témata krutosti. Nelidství. Dávat si dnes navzájem účty, kolik který stát čeho a komu - je bez konce. A kde jsou pachatelé? V hrobech. Jediná náprava, která má smysl, musí ovlivňovat přítomné a budoucí děje, ne minulost. My živí jsme nebyli ani při odsunu, ani u pecí. Jistě bychom chtěli, aby ty minulé děje probíhaly jinak - jenže už se staly. Kolem času neotočíme. Smíření není náprava minulosti, nýbrž přetržení řetězu křivd a odplat. Je to změna pohledu: netřídit svět na národy s jejich uplynulými vinami a národy bez viny, nýbrž na lidi svobodné a nesvobodné. Bezpečná hranice je jen ta, podél níž z obou stran žijí svobodní občané. Němci to dobře vědí: co s nimi dokázal Hitler, jakmile se vzdali občanských svobod? Víme to i my: vzpomínka na socialistickou nesvobodu nevybledla. Český etický flagelant uzná i oprávněnost Mnichova a obsazení pohraničí, protože se rád okouzluje vlastní vyvřelou spravedlností. Zbývá mu jediné: jestli by i ten Hitler nemohl vypadat nějak přijatelněji. Ale na Mnichovu nezáleží, jako dnes nezáleží na vyhnání. Dnes už je jedno, co udělá Chamberlein. Záleží na tom, co z odsunu či Mnichova udělají dnešní předáci. Přesněji: co jim dobře rozvinutá a ve střední Evropě konečně zabydlená svoboda dovolí udělat či neudělat - navzdory citům, vztekům a oprávněným či neoprávněným hořkostem obyvatelstva. Němci a Češi se mohou smiřovat, to jest zapomínat na stíny minulosti a starat se o svou dobrou budoucnost. Nebo mohou minulost napravovat. Pak Bůh s nimi.

Habsburský derivát
15.3.2002    Mladá fronta DNES    str. 06    Názory
    KAREL STEIGERWALD        
Prezident republiky vykonává svůj úřad často konfliktně. Vrací zákony sněmovně, na Ústavní soud se obrací s podáními, nechce jmenovat velvyslance, které navrhuje vláda, protože se mu nezdají, a naopak často do úřadu někoho jmenuje, aniž by se s kýmkoliv radil. Rád dává najevo, že se radit nehodlá a nepotřebuje. To se posuzuje dvojmo. Buďto že je prezident nezávislý, drží směr a v rámci ústavy, kterou striktně dodržuje, hledí spíš na prospěch země než politiků. Anebo že balancuje na pokraji ústavy, aby prosadil či udržel své zájmy a spřízněnce, aniž by dostatečně spolupracoval s politickými stranami a komunikoval s ostatními ústavními činiteli. Zatímco jedni si konfliktní provoz Hradu pochvalují jako projev osobité nadstranické politiky, druzí právě v tom vidí neochotu ke spolupráci s ostatními institucemi státu. Havel sám často kritizuje politické strany, protože v nich vidí mnoho slabin, a svými konfliktními kroky se snaží jejich vliv omezit. Svou "nadprovozní" politiku považuje za nadstranickou a sleduje cíle, které jsou "vyšší a hlubší", než co dokáže přinést obyčejný politický provoz. Rád dává najevo, že jeho mandát pochází z větší hlubiny, nežli je vrtkavá libovůle voličů. Prezidentovy vstupy do politického života se proto zdají být "z vyšších principů" a mají sledovat "cosi nad námi, co nás převyšuje". Často máme pocit, že v české politice praktikuje nejen prezident, ale také přinejmenším dalajlama. Skutečnost je ovšem prozaičtější. Václav Havel není nic duchovně exotického či tibetsky nečekaného. Je to politický prezident, který prosazuje své názory a názory svého politického seskupení. Od osobnosti Havlovy velikosti nelze nic jiného čekat. Sám říkával: Kladečem věnců nebudu. A není. Problém je, že mu úřad i pokrytecká tradice velí být prezidentem všech, nad stranami a mimo strany. Přeloženo: být otcem panovníkem. Habsburské dědictví se tu klube ven. Vstávat ve čtyři a bdít nad osudy všech. Dopoledne pak klást věnce. Toho je Havel opak. Je prezidentem svých vizí, ne všeho lidu. Havel následuje rozpor našeho ústavního pořádku a nejasnosti tradice, jak hlavu státu chápat. Někdy připomíná sólistu, ale je to šéf jedné politické společnosti. Oč volněji by dělal politiku, kdyby ji dělal přímo. Jenže úřad mu přikazuje: jdi oklikou. Pamětníci, pokud by byli, řekli by, že i Masaryk tudy šel. Možná je to důvod, abychom jednou znovu promysleli úřad prezidenta, který dnes, marná sláva, vnímáme stále ještě jako habsburský derivát.

Masarykova smrt
14.3.2002    Mladá fronta DNES    str. 06    Názory
    KAREL STEIGERWALD        
Úřad pro vyšetřování zločinů komunismu vyhlásil nový planý poplach. Jana Masaryka zabili komunisti. Důkazem je posudek odborného forenzního biomechanika, znalce na posuzování pádu lidí z výšky. Po padesáti čtyřech letech expert poznal, že Masaryka vyhodili z okna. Možná i pozná, kdo. Tragický skon Jana Masaryka nás jen tak neopustí. Vracet se bude ještě dlouho. Asi jako zabití Kennedyho. Politicky významná smrt, plná nepochopitelných motivů a obtížně vysvětlitelných dějů. Pád ministra z okna byl provázen množstvím záhad. Komunisté se nemohou divit, že jim je Masarykova smrt tak často připisována jako vražda. Mají takovou pověst. Říkali, že vyskočil sám. Tím potvrdili podezření. Dopustili se bezmála všeho, co si černá duše umí vymyslet, a smrt sama jim hrála do noty. Vražda Jana Masaryka všechny události únorového puče sceluje v logický příběh. Co s ním, politikem - obtížnou překážkou z demokratických poměrů, v nové Gottwaldově vládě? Ovšem stejnou logiku má i nezavraždění Masaryka. Syn prezidenta Osvoboditele v roli demokratického paňáci a stafáže ve vládě Klementa Gottwalda. Kdo má smysl pro ironii dějin, toto ocení. Pravdou však je, že komunisté bývali přímočařejší a ironie jim nebyla vlastní. Jan Masaryk sám v tříletém období před pučem spolkl mnoho hořkého. V roce 1947 po návratu z Moskvy řekl: Tam jsem jel jako ministr, zpátky se vrací Stalinův pacholek. A proč vraždit pohůnka? Pro politiku Národní fronty měl Masaryk dost pochopení. Byl politický utilitarista. Viděl, jak svobody ubývá, a akceptoval to. Byl to typický politik Národní fronty. Mistr taktiky a couvání - jako všichni, kteří prohráli Únor. Věnčil jej nymbus londýnského bojovníka proti nacistům a pověst veselého sprosťáka, našemu pokrokovému lidu blízká. Pro týž lid mohl být pěknou ozdobou - syn TGM v Gottwaldově vládě! Jenže komunisté byli jako všichni mystičtí snílkové iracionální. Zejména ve vraždění neznali logiku a užitek. Masaryka mohli zabít právě proto, že se jim hodil živý. Vždyť za pár let upalovali bez příčiny i své vlastní hrdiny. Radostný není ani osud Úřadu pro vyšetřování zločinů komunismu. Luštit smrt Masaryka pomocí expertů na biomechaniku připomíná nanejvýš věštění z kávy. Ale nedivme se, pokrok v Masarykově smrti by přinesly jedině nové nepochybné dokumenty. A takové se neobjevují. Asi nikdy nebyly.

Habsburská pejcha
12.3.2002    Mladá fronta DNES    str. 06    Názory
    KAREL STEIGERWALD        
Glosa

Zemanova vláda jela vlakem do Pardubic. Za vlakem jeli řidiči s vozy, protože zpátky už vláda vlakem nejela. Vyjádřila myšlenku, že kdo jednou jede vlakem, příště už jet nechce. Vláda jela ve dvou vozech, salonním a restauračním, které připojili k rychlíku. K rychlíku připojený jezdíval i arcivévoda Ferdinand. Kdykoliv chtěl z Konopiště do Vídně, dal pokyn, v Benešově úřady zarazily vídeňský rychlík a Ferdinandův salonní vůz se připojil. Následníkova idyla však netrvala dlouho. Čeští poslanci říšského sněmu ve Vídni si brzy Ferdinandovy zpanštělé výsady povšimli. Habsburská pýcha cloumá jízdními řády! Připojení Habsburka Ferdinanda vyvolává zpoždění rychlíku. V čele boje proti této feudální výsadě stál poslanec Grégr, který nebyl žádným způsobem v příbuzenském vztahu k dnešnímu ministru Grégrovi. Protože tenkrát ještě v Čechách panovala politika, čeští poslanci zvítězili. Rakušan se musel přihrbit. Jízdní řád se vrátil do starých kolejí, vídeňský rychlík Benešovem přefrčel, a pokud se chtěl Habsburk připojit, jedině v Praze. Šlo o jeden z největších politických úspěchů českého národa. Byl to úsvit demokracie: jízdní řád platí i pro Habsburky. Dnešní vláda se připojí, kde chce. Myslí, že toto šmejdění vlakem po vlasti je lidové vládnutí, ale ona je to habsburská pejcha.

Tři prezidenti - proč ne?
12.3.2002    Mladá fronta DNES    str. 06    Názory
    KAREL STEIGERWALD        
Prezident může být volen přímo občany. Je to dobré. Stejně tak je ovšem dobré, když je volen poslanci. Na kvalitu demokracie to nemá žádný vliv. Jiná otázka je, zda chce někdo díky té přímé volbě prezidentovi přidat práv a moci, či ubrat. To by už vliv mělo. Ta dnešní kampaň za přímou volbu, kterou dokonce jedno z politických těles staví do čela volební agitace, má příčinu celkem průhlednou: aby se Klaus nestal prezidentem. Koalice tak páchá, co sama ještě nedávno tvrdě kritizovala - účelové změny ústavy. Otázkou je, co by se ještě v ústavě dalo změnit, aby se Klaus nestal ani premiérem. Přímá volba hlavy státu mívá tři podoby: buďto je to jakési referendum k větší slávě samovůdce, to v zemích nedemokratických, nebo je to volební akt, který nikoho nijak nevzrušuje - to v zemích svobodných, kde prezident je funkce slabá, důstojná, s věncem v rukou. Třetí případ ani nemá žádný rozpor - přímo volený prezident řídí vládu. Existují neplodné demokratické spory. Například: jedna komora či dvě komory, počet poslanců, výše jejich odměn, závislost a nezávislost Národní banky, jmenování a volení "nezávislých" rad, počátek školního vyučování. Jsou to spory nekonečné, ale musí se nějak rozhodnout. Například poslanců musí být konečný počet. Ale může jich být sto osmdesát nebo dvě stě dvacet, přičemž je lhostejno, kolik jich opravdu je. Sněmovna může mít komoru jednu, dvě, možná i tři. Všechna taková rozhodnutí jsou stejně dobrá jako stejně špatná. Ke každému z nich najdete dostatek kladných i záporných argumentů. Učit se může od osmi jako od půl deváté. Demokracie, která se takto vysiluje, plodí neužitečná dramata. Prezidenta můžete volit tak či jinak. Pokud by ovšem hrozilo, že by v přímé volbě mohli zvolit zase toho Klause, nemusí být hned vše ztraceno. Vždy je možné ústavu opět změnit. I volba parlamentem má mnohé klady. Efektivnější by ovšem bylo dát do ústavy jasné: Klaus ne. Pak jsou ovšem ještě problémy skutečné, které se života lidí opravdu týkají. Například právní, sociální, hospodářské, zahraniční. K těm by měly partaje před volbami něco navrhovat. A ne vykřikovat: Prezident bude přímo váš! To dosud nebyl? Přesněji řečeno, i v přímé volbě bude prezident jen těch, kteří jej zvolí. Ti ostatní si na něj budou muset zvyknout. Ledaže by si zvolili svého. Opozičního. Dva prezidenti. Nebo tři. Není to pěkný předvolební námět pro přemýšlivé politology? Dolní prezident, všelidový a přímý, horní prezident, volený nepřímo. Nad nimi mohl by být nadprezident zvaný třeba vrchní evropský fojt - s právem jmenovat televizní radu. České politické tvořivosti nechť se meze nekladou. Hlavně neřešme, co opravdu pálí.

Barvití poradci
9.3.2002    Mladá fronta DNES    str. 06    Názory
    KAREL STEIGERWALD        
Komentář 

Miloš Zeman před sebou valí aféru za aférou. Sotva jedna dohasíná, druhá se klube. USA vážně zvažují, že nebudou ratifikovat smlouvu s ČR o poskytování informací o jaderné výzbroji NATO. Obavy jsou nasnadě. Mají do děravé ČR proudit informace nejvyšší tajnosti? Rozpaky neskrývá ani šéf Národního bezpečnostního úřadu. Rozpačitě se tváříme i my, laikové. Podivné zprávy ze světa státních tajemství přilétají málem každý den. Předseda vlády je obklopen houfem divných milců. Mají nižší či žádné bezpečnostní prověření, zato barvitý životopis a ještě barvitější kamarády. Pro kuriózní postavy měl Zeman vždy slabost. Provázejí jej celou kariérou a občas mu přichystají nesmyslný skandál - viz přítel Vlček a Bamberg, viz Baštovy kufry. Milci jsou nepochopitelní zejména cizincům, kteří se neorientují v českém mravu. Podle českého mravu je vše totiž trošku jedno. Co ví Venca, ví i Franta, co tajíme, každý ví. Sem tam taháme po veřejnosti tajné listiny. Nu a co? Zemanův nejbližší komoří má nižší bezpečnostní prověření než jeho sekretářky, a nikomu to není divné. Kolem předsedy vlády víří i lidé bez prověření. Po česku řečeno: No a co? Oni jen třídí poštu. Co je uvnitř - nedívají se. Kdo se však dívat smí, je prověřený přítel estébáků. Až to vrtá hlavou - copak v této zemi nejsou jiní lidé? Proč právě těmito kádrovými postavami se předseda vlády obklopuje, ačkoliv to jemu i jeho republice přináší špatnou pověst? Nic není snazšího než komunistické činitele pod křídlo nebrat. Nebo je Zeman tolik potřebuje? Má zvláštní zásluhu: vytváří z České republiky zem nižší důvěry. Naše přibližná zem je členem NATO. Bude už zanedlouho proudit pražskými hospodami i jaderné tajemství atlantického paktu? Bude nějaký Baštův následník říkat: Dala mi to neznámá osoba v metru... však víte... he he. Nebo budou tajemství proudit i dál, čert ví kam? Na Čechy pozor. Je to země nižší důvěryhodnosti. Zeman přesto od milců neustoupí.

Bude snad zpívat?
8.3.2002    Mladá fronta DNES    str. 06    Názory
    KAREL STEIGERWALD        
Komentář

Gross možná bude zpívat. Všechno tomu nasvědčuje. Manželka má rozsáhlé dobročinné styky s agenturou GoJa. Pro nezasvěcené: GoJa je agentura, původně Gott-Janeček, dnes už jen Janeček, manželka je paní Grossová, Gross je ministr a Janeček obchodník se zpěvy. Styky manželčiny spočívají v přemisťování peněz dobrodějců do kasy agentury GoJa. Problém vězí v tom, že dobrodějci získávají pěkné styky s panem ministrem a pan ministr vnitra hanlivé podezření, jestli snad ty firmy a jeho vláda případně a tak dál... Ve skutečnosti ovšem jde o zpěv. Tam se ne každý hned prosadí. Vždy je dobré mít za zády vlivnou agenturu. Paní Grossová o manželovu karieru dbá. Podezření z nějakých čachrů s vládou není na místě. Agentura GoJa měla pro zpěv mocných vždy pochopení. Vychází z rozumné úvahy, že mocní přicházejí, zazpívají a odejdou, kdežto Karel Gott tu bude dál. Ministr Gross je tu v roli stařičkého komunistického Millera, který všemu československému zpěvu po stranické linii velel. A tím tedy také přirozeně sám písně skládal. V nové době je to jinak. Moc ministrů má své meze. K nohám GoJi skládá paní Grossová dary sponzorů. GoJa dary použila na podporu muziákálového projektu Popelka. Pikantní je, že mezi sponzory jsou i sponzorsky populární Třinecké železárny. Jedna stopa podezíravých lidí vede tímto směrem: nezajišťují si ty firmy u vlády nějaké své zájmy? Druhá stopa vede opačně: nedrží takto vláda na repertoáru muzikálového divadla typické sociálně-demokratické téma "Popelka"? A nyní vážně. Organizovat sponzoring je pro ženu politika přiměřeně důstojnou činností. Politikův věhlas se přetaví v dobrý čin. Paní Grossová se mohla držet jen těch potřebných. Siroty, nemoce, stáří. To by se v dobrém vrátilo zpět politice jejího muže. Matka Tereza z Lidového domu, řeklo by se. Vybrala si však i nepotřebné. Bohaté. I to se vrací. Manželka postavení manžela ministra dovedně zhodnotila, řekne se. Nu což, i to je politika.

Bobr, šašek, politik
8.3.2002    Mladá fronta DNES    str. 02    Z domova
    KAREL STEIGERWALD        
Volební sloupek

Koalice nemá šťastnou ruku. Začalo to už při vzniku US. Jan Ruml navrhoval pro novou stranu nový název - BOBR. Byl asi jediným politikem v zemi, kdo nevěděl, čemu lid říká BOBR. Ostatní to věděli. Peprný název se neprosadil. V západních Čechách rozjíždí Koalice volební šňůru divadelních představení pro nejmenší voliče - pod názvem "Kufr plný pohádek". Manažer Koalice Nacher to vysvětluje: "Divadlo je způsob, jak se zábavnou formou přiblížit k lidem, aniž bychom museli prvoplánově mluvit o politice a politicích." Je to naivní neopatrnost. Koalice chce voliče okouzlit volebním programem s upřímným názvem Kufr plný pohádek. Myslí, kdoví co nevymyslela. Ale mýlí se. Kufr s pohádkami mají pro voliče i ostatní strany. Jenže mají lepší názvy, v kterých se místo vodníka Pačíska a berušky Ušky, figurek nenásilně a zábavně halících politický program Koalice, vyskytují postavy lákavější, byť stejně pohádkové: tajemný princ Růžová Budoucnost, zlý král Blahobyt, slepý rytíř Právo nebo strejda Plný Břich. Ani druhý aspekt celé kampaně není prozíravý. Dělat politiku, aby to vypadalo, že to není politika, nýbrž divadlo, je dvojsečné. Jen si představte: děláte šašky, bavíte lid a najednou vás prozíravý divák prokoukne a vzkřikne: Sousedé, to není šašek, to je politik! A odtud už není daleko k obavě, že to může být i obráceně. Vy už děláte politiku, ale diváci stále ještě plácají rukama a křičí: Hle, šašek! Volební kampaň je bezesporu poutavý umělecký druh. Budeme jej sledovati.

Kdo ohlídá hlídače?
7.3.2002    Mladá fronta DNES    str. 06    Názory
    KAREL STEIGERWALD        
Šmídová, pracovnice Národního bezpečnostního úřadu, nedoporučila prověřit Jakubíka, náměstka policejního prezidenta. Jakubík přesto prověření od vedení úřadu získal. Šmídová řekla před televizní kamerou: Mé závěrečné stanovisko znělo nevydat osvědčení pro stupeň utajení - tajné, protože pan Jakubík nesplňoval zákonné podmínky. Jakubík na to řekl, že dáma Šmídová nemá svědomí a čest. Vedení úřadu rozhodlo, že je nutné osvědčení vydat. Pracovnice Šmídová buďto zešílela, nebo se pustila do odvážné války. NBÚ je toho mínění, že porušila interní předpisy, zákoník práce, zákon o ochraně utajovaných skutečností a pravděpodobně i trestní zákon. Vyzrazení informace z Jakubíkova spisu je prý zásadní selhání. Jako první krok odebral Šmídové "určení pro styk s utajovanými skutečnostmi". Šmídová dala výpověď z úřadu. Všichni jsme už zase v Jiříkově vidění. Potřebovali bychom slyšet především, zda Jakubíkovo prověření bylo oprávněné a podle zákona. Všichni víme, že se táhlo nekonečné měsíce, a také víme, že Jakubík měl společnou soukromou firmu s plukovníkem StB. Místo toho, zda pracovnice Šmídová mluví pravdu či lež, slyšíme výčet hrozeb. Pokud Šmídová lhala, měl by její ředitel položit hlavu na špalek. Takové podivné ženy zaměstnává v tak citlivém úřadě - které chodí do televize z ničeho nic lhát? Co provedly dalšího? Takto ledabyle prověřil prověřovačky? A pokud Šmídová nelhala - měl by její ředitel také položit hlavu na špalek. Důvod není třeba ani vypisovat. Ředitele NBÚ tedy máme v každém případě z krku. Ale co bude dál s prověřením Jakubíka? Kdo je prověří? Nebojme se, nikdo. Šéf NBÚ se jen dorovnal k ostatním náčelníkům našich tajných složek. Většinou už také mají tajné uniformy ušité z veřejné ostudy. Pracovnice Šmídová bude muset bojovat. Její rozsáhlá obvinění se mohou ještě stupňovat, případně rozšiřovat, prohlubovat a zcela určitě se budou zamlžovat, všelijak kombinovat a štěpit, aby ve strašlivých chuchvalcích nekonečně se vlekoucích výhrůžek zanikla ta hlavní a prostá otázka: Jak to vlastně je nejen s Jakubíkem, nýbrž s bezpečnostními prověrkami vůbec? Šmídové se může dařit i zle, pokud nebude dobře vyzbrojena. Ale ani dobrá zbroj ji neuchrání od naprostého rozpliznutí a postupného zapomenutí její pře. To je asi to jediné, co naše tajné úřady umějí opravdu dobře.

Na všem něco je, že...
6.3.2002    Mladá fronta DNES    str. 06    Názory
    KAREL STEIGERWALD        
Česká televize uspořádala objektivní politickou debatu o izraelsko-palestinském konfliktu. Protože je to televize veřejnoprávní, předvedla konflikt "vyváženě". Na jedné straně Izraelci porušují, překračují, nedodržují a vybuchují, zatímco Palestinci na straně druhé - dělají totéž. Oba je třeba vyzvat k míru. Upozornit na teror Palestinců. Na teror Izraelců taky. Izraelské matky pláčou. Pláčou také matky Palestinců. Tak u nás vzniká pravda. Není to až objev "veřejnoprávnosti", nýbrž odedávna nejzamilovanější český postoj. Vždycky to tak bylo - dva bloky. USA a SSSR proti sobě. Něco dobrého tady, něco zase tam. Jedni měli Stalina, druzí McCarthyho. Američané - to je jen takový druh Rusů. Němci nám za války, my jim po válce. Na všem je něco, a něco ne. Kdo tento filozofický dualismus použije, vypadá jako moudrý. Lidé si jej váží. Má vyrovnaný názor. Vypadá jako ten, kdo všemu vidí do karet. Říká: Už neexistuje zastaralé dělení na pravici a levici. Nebo říká: Útok na mrakodrapy odhalil hluboké rozpory uvnitř americké společnosti. Či: Trh ano, ale s regulací, která mu dodá humanistický aspekt. Obecně řečeno, pro kapitalismus je každý, ale ať jej řídí nějací hodní socialističtí plýtvalové. Připomeňme si, že úplně prvním popudem k "vítěznému listopadu" byla náhrada zlých soudruhů za hodné. Až další týden se povstání posunulo dál. Všechno na světě má dvě stránky, dobrou a zlou. Moudrý si vybere z každého to dobré, zlé nechá stát. Být u nás doma moudrým není těžké. Jako bychom, obklopeni laskavými dědečky a stařenkami, pocházeli z pohádek. Skutečnost však pohádka není. Natož složená z dobra a zla. Izraelci budují svobodný a demokratický stát. Palestinci ne. Izraelci útočí na útočníky. Palestinci vytvářejí živé teroristické nálože - kolik mystického fanatismu je k tomu zapotřebí? Budeme stát při těch, kteří šíří svobodu a demokracii (i pro Palestince), nebo při těch, kteří chtějí Izraelce vyhladit, aby sami vstoupili do ráje? Nebo budeme rozšafně pokyvovat: Ať se oba polepší? USA a SSSR měly společné jedno: že stály proti sobě. Vše ostatní měly rozdílné. Nenapíšeme, že USA ubránily demokracii před agresí totalitního komunistického systému, nýbrž neurčitě a humanisticky, že to halt byly dva bloky! Sudetští Němci dali přednost národně socialistické diktatuře před tehdejší českou demokracií, která jim nabízela stokrát víc než Hitler. Ale my to nenapíšeme. Napíšeme: Neexistuje kolektivní vina. A přitom - divná věc - existuje kolektivní trest. Jak to, že následky komunismu nese celý postižený kolektiv, a ne jen komunisté? Obdobně i následky nacismu. Zkuste napsat: Otcem vyhnání Němců byl Hitler. Otcem prasečin, při něm konaných, zase jím povzbuzený český lid. Toto nevyvážené stanovisko si vypijete z obou dnešních stran. Možná se ještě dožijeme úvah, že na komunismu bylo krom toho zlého i něco dobrého. Obdobně také na nacismu. Tak to musí vidět "moudrý" člověk duálního myšlení. Stalin vyvraždil miliony lidí. McCarthy připravil na čas o zaměstnání několik desítek lidí, oprávněně a neoprávněně podezřelých z tajné práce pro Stalina. Stalina zadávili moskevští diadochové či se sám zalkl zlem. McCarthyho odstranili američtí občané politickými cestami - až k jeho zbláznění. Kdo tyto rozdíly nečte, je slepý a je mu možno namluvit cokoliv. Musí se mu ovšem říci: své nedostatky mají, soudruzi, obě strany. Anebo se mu řekne: to je vyvážený, veřejnoprávní požadavek moderní doby. Na všem totiž něco je, a něco zas ne.

I tlustí jdou do EU
5.3.2002    Mladá fronta DNES    str. 06    Názory
    KAREL STEIGERWALD        
Glosy

Evropská unie zjistila pomocí vědeckého průzkumu, že čeští úředníci jsou tlustí a jedí samá nezdravá jídla. Průzkum zjistil, co každý ví. Kdo se chce unii vysmívat, má zde pěknou příležitost. Ale sokolovského starostu Jakobce průzkum zděsil. Začal se ženou běhat po lese. Pokud se to rozmůže, budou lesy plné polekaných úředníků. Evropská unie přichází s novým požadavkem: Zhubnout! Proti tomu jsou Benešovy dekrety nic. Dekretů zrušíme, kolik chcete. Ale zhubnout? Češi jsou tlustí už šest set let. S nadváhou prolezli říší římskou i habsburskou monarchií. A přitom - sudetští Němci jsou také tlustí. Mají pečené vepřové koleno! Tlustí jsou i Rakušané. Česká vláda by se měla za své tlusté postavit. Případně - na just - sama přibrat! Zeman se snaží. Ostatně do unie snad jdeme právě proto, abychom pěkně ztloustli. Hubeného jsme měli dost v RVHP. V unii přibrali Rakušané, Španělé, Řekové, přibereme i my. Na druhé straně je třeba ocenit, že v EU se úplně všechno odborně měří. Odpadají tak nejasnosti. Dvacet centimetrů je v EU skutečně dvacet centimetrů, a ne reálných čtrnáct, jak o tom často my muži lžeme.

Srbova krabice
4.3.2002    Mladá fronta DNES    str. 08    Názory
    KAREL STEIGERWALD        
Případ Srba je směšný. Tento muž, úředník, bývalý tajemník ministra Kavana, upoutal na sebe pozornost masivními investicemi do nemovitostí. Kdo si na něj již nevzpomíná, připomene si, že je vyšetřován pro účast na pochybném pronájmu Českého domu v Moskvě. Zajímavé ještě je, že miliony na podnikání měla matka nezámožného úředníka doma v krabici pod postelí. Naspořily se tam před mnoha lety nezámožným otcem. Hlavním tématem předešlé volební kampaně ČSSD byla mravnost. Zlepšení ve všech směrech. Přímé pohledy do očí. Lidskost. Otevřené peněženky politiků. Jak nezbohatli. Chudí přišli, chudí půjdou. Vláda zákona, práva a cti. Přitažlivý program. Zejména pro toho, kdo to slyšel poprvé. Mravnost se nepovedla. Sociální demokracie za dobu svého vládnutí prošla vším - od ministra ve vazbě přes četné korupční aféry až k těm zavřeným peněženkám předáků. Můj majetek, říkají, do toho lidem nic není! Není neřesti, které by byli socialisté ušetřeni. Do notýsku Zkušenosti se svobodou můžeme si poznamenat: Kdo se vyhne pokušení? Nejzábavnější na demokracii je, že úředníci a činitelé často kradou. Musí, protože jim nic nepatří, jsou jen úředníci. Páni v nedemokraciích jsou na tom lépe, krást nemusí, vždyť už beztak vše jejich jest. Není však jisto, že v tomto ohledu je demokracie nějaké zlepšení. Nezámožný úředník Srba se vystavuje velikému podezření a velikému posměchu. Miliony v krabici pod postelí? Nastřádaly se. Srba myslí, že je to věrohodné. Jaké to duše tajemničí u ministrů? Naivního úředníka usvědčuje měnová reforma z roku 1993. Miliony, záhadně nastřádané v krabici, by byly neplatné. Srba v tom lítá. Miloš Zeman asi otevře všechny jeho peněženky a zásuvky a staré krabice, aby nám - na naše vlastní oči - ukázal, co kdysi slíbil: jak chudí jdou od moci ti, co k ní chudí přišli. Jenže Miloš Zeman žádné peněženky neotevře. Ani Srba v tom lítat nebude. Krabice pod postelí zvítězí nad skutečností. Jen my se můžeme poučit. V nastávající volební kampani můžeme žádat kandidáty: Každý ukaž svou krabici! Na kandidáty bez krabice dáme si pozor. Pozor si dáme i na ty, kteří křiklavě slíbí: Nastolíme ctnosti. Směrem k těmto si pomyslíme: Aha, bude se krást.

Český stát může zas zmizet
2.3.2002    Mladá fronta DNES    str. 06    Názory
    KAREL STEIGERWALD        
Za dvacet let tu český stát zas už nemusí být. Existence států není samozřejmá. Krátké trvání mívají zejména státy malé. Ten náš od roku 1526 existoval jen dvakrát, dohromady třicet tři let. Z toho třináct let teď. To není mnoho. 443 let to bylo území nesvobodné, podřízené jinému státu. Někdy jako jeho součást (Rakousko), jindy jako okupované území (Rusko). Česká politika, jejímž hlavním úkolem by mělo být obstarat obyvatelstvu optimálně snesitelné podmínky existence, ráda kolísá mezi vlezlou servilností k vrchnosti a velikášským spasitelstvím. Ze všech druhů evropského komunismu měli jsme nejvíce komunismu právě my a také jen my jsme chtěli komunismus zlepšit a poučit Rusy, co to ten "správný" komunismus vlastně je. Přitom život občanů v našem komunismu byl mizerný, žádné polské či maďarské "úlevy" jsme si neobstarali. Možná i proto, že našim velikášům by připadaly "nemravné". Také na Vídni jsme si vymínili nejméně. Maďarům nikdy nezapomeneme, že si vymohli dualismus, ačkoliv nejsou tak báječní jako my. Čím více mazané vlezlosti vůči Rakousku, tím více iluzí, že jsme to Rakousko "rozvrátili" právě my. Co je to v Čechách stát? Stát je vyžírka, který se vozí v kočáře. Český sedláček se v příkopu uctivě klaní (píše už před lety Jan Grossman) a ždíme čepici. Jakmile kočár zmizí za lesem, sedláček pozvedne sukovici a hrozí. Když se kočár převrátí, sedláček vezme sukovici a cestujícího v blátě pádně dorazí a obere. Léta na to pak vzpomíná. Myslí, že je na světě jediný, kdo ubil cestujícího v blátě. Této státní ideji odpovídá i naše nynější válka o "dekrety". Česká politika v ní hraje dvě role. Ta první, špatná, dekrety hájí. Ani o píď necouvne. Shromažďuje "morální" a "pravdivé" argumenty. Vyhnání Němců bylo spravedlivé. Začali si. Zradili. Spravedlivý trest za nacismus. Necouvneme před cizinci ani dnes. Druhá, také špatná, tvrdí opak: dekrety byly genocidní. Kolektivní vina. Zrušíme dekrety z etických důvodů. Dáme teď světu fleka z mravnosti. Ve světě nás pochválí. Obě politiky mají společné toto: pevné mravní přesvědčení, zásadní postoj, zničující morální důslednost. Jsou tak důsledné, že si je lze představit i ve válečném stavu. Proti Němcům i proti sobě navzájem. Jsou plné etických výšin a nížin vášní. Jediné, co do úvah nezahrnují, je český stát. A pokud ano, jedině jako zajímavou třaskající ingredienci. Nakapat, zamíchat a prásk. Že je vše v troskách, není důležité. Důležité je, že etická směs pěkně prskla, vybuchla a zapálila. Český stát tu není proto, aby vytvářel prostředí našim obydlím a našim životům. Je to terén, v němž se horlivci hlava nehlava na náš účet vylepšují. Člověk, píše Hašek, se pustí do pokroku a neví, kdy přestat. Dekrety mají i druhý smysl: ukazují, kdo je v zemi blbcem. Kdo? Nu, každý nahoře. Nezapomeňme, Čech v příkopu... Veď dvě řeči, kočár vidíš, kočár nevidíš... Ale dekrety očividně žádný smysl nemají. Ani majetkový. Jiří Dienstbier píše: ... kapitola šest, čl. 3, odst. 1 ve znění Protokolu o ukončení okupace Německa stanoví, že vláda SRN nebude vznášet v budoucnu námitky proti opatřením vůči německým majetkům, zabaveným v zemích protihitlerovské koalice. Je český stát schopen postavit politiku, která jeho vlastní občany nebude ohrožovat? Je schopen dělat politiku, která uhájí zájmy občanů - na majetek, území, mír? Kdo si myslí, že nějaké paragrafy a smlouvy něco zaručují, ať si čte v historii. Existenci státu a jeho svobodu zaručí jen ustavičné úsilí o to. Stát, který se jeví malátně a hloupě či vykazuje slabošskou nevůli ke své vlastní státnosti, bývá z přirozené povahy věci okolními státy zatlačován, potlačován, případně polykán. Orbána vytvořil Zeman, ne Orbán. Česká politika nedokáže "dekrety" rozdělit na dvě témata. Jedno dnešní, etické, o jejich odpornosti a dnešní absolutní nepoužitelnosti, a druhé, tehdejší, které říká, že dekrety byly logickým završením genocidní války, jak se o ni Němci pokoušeli a jak ji prohráli. Nosit naše dnešní etické cítění do minulosti je nejspolehlivější cesta k nové, opět nesmyslné a amorální válce. A příštím válečníkem je především ten, kdo chce dnes mravně vyřešit, zda měli Američané potápět japonské lodi s civilisty či bombardovat Drážďany. Z každého válečného děje vytrhneš úryvek, který velikášům rozpumpuje krev - hle křivda, kterou je třeba opravit! Křivdou byla především ta válka. Mnichovem počínaje, vyhnáním, či chcete-li odsunem, konče. Ta válka neměla být. Ukřivdila nejen sudetským Němcům, nýbrž desítkám milionů lidí. Český stát lehce může zas zmizet. Ta věta zní směšně. Že jsou tu věčně, zdá se státům obvykle právě před zánikem. Pokud náš stát zas zmizí, udělají to jeho občané. Budou mít pádný důvod. Chtějí číhat v intelektuálním příkopě s čepicí a sukovicí. V kočáře potřebují mít cizího pána - idiota. Sám Zeman by mu krásně nadával. Však nadává i teď, když je sám v kočáře. Jenže to tak nezní. Mít cizí stát je krásné. 443 let to fungovalo. Když s těmi "dekrety" budeme nadále zacházet dost tvořivě, zas se dočkáme. Cizí stát nám přinese i další výhodu: budeme mít "pravdu", bude nám "křivděno" a budeme moci "trpět" pod knutou těch cizích idiotů.

Nezávislí jdou
28.2.2002    Mladá fronta DNES    str. 06    Názory
    KAREL STEIGERWALD        
Komentář

Volná místa po ODA na většině kandidátek dvoukoalice už byla doplněna nezávislými lidmi. "Nezávislí" by se dalo říci také jinak: do politiky přišli noví lidé. A hned na kandidátky dvou stran. Obě strany se tím pyšní. Ale nemusí to být žádná přednost. Co budou nezávislí dělat, nikdo ještě neví. Jsou nevyzkoušení. Někteří mohou mít úspěch. Ale nic extra nečekejme - jen linii jejich stran. Strany mají program, vizi - těžko nechají některé své poslance jít jinudy. Nezávislí mají dvě cesty: šlapat stranickou cestou, nebo se jen mlčky vézt. Pokud se budou stranám vzpínat, odejdou cestou všeho pomíjivého. Ale nemusíme se teroru sekretariátů bát. Své nezávislé krotit nemusí. Nezávislí jsou na dvoukoalici závislí. Politika dvoukoalice je jim blízká. Nebudou mít problém ji prosazovat. Kdyby tomu tak nebylo, těžko by na kandidátky dvoukoalice šli. Vypadali by pak jako obyčejní šplhouni. Nezávislí na kandidátce ODS. Nezávislí na kandidátce KSČM. Věřili bychom tomu? Nebo nezávislý Petr Pithart. Tak dlouho byl nezávislý na lidovecké kandidátce, až se v něm uvnitř udělalo křesťanství a do té partaje vstoupil. Jsou asi i nezávislí, kteří mají rádi jiné politické strany. To je přirozené. Jenže když se pak někdo na politiku vlastním tělem dá, těžko může vykřikovat, že je nezávislý. Má program a někam patří. Není-li ovšem nekonzistentní blázen. Ale takové naše politika prý nemá. Zbavme se balastu. Neříkejme, Nezávislí jdou. Říkejme: Do politiky jdou noví lidé. Ať jdou, co by ne. Mají program a na něm jsou závislí. Jako každý politik. Nezávislost není nic extra - je to stav před politikou. Nebo říkejme: nezávislost je žertovné synonymum pro závislost na dvoukoalici. A dvoukoalice přisoudila jim tolik reálné váhy, co měla půlprocentní ODA. To jest hrst nevolitelných míst. Marno pak volati, jak si nezávislých cení. Vždyť je to všechno jen šalebná předvolební hra.

Amnestie pro Hitlera
27.2.2002    Mladá fronta DNES    str. 06    Názory
    KAREL STEIGERWALD        
Glosy

Pan Hamerský z neznámé Liberálně reformní strany žádá prezidenta o milost pro vydavatele Mein Kampfu. Pondělní verdikt soudu, který Zítka opět odsoudil, považuje za útok proti svobodě slova. Je to delikátní situace. Soudy volí velmi bigotní přístup ke svobodě slova, zejména pokud jde o věci odpudivé, nepříjemné, hnusné. Zdá se jim, že takových záležitostí se svoboda slova netýká, že šíření odporných myšlenek je nutné trestat. Komunistický režim však za takové považoval i Havlovy myšlenky, a proto je trestal. Václav Havel sám dobře ví, co to svoboda slova je a jaký má význam, když mají občané svobodný přístup ke všemu, co lidstvo na své pouti zplodilo. Hitlera vezmi čert, ale od cenzurování minulosti je krok k cenzurování přítomnosti. Soudním rozsudkem se nám Hitler paradoxně připomíná. To vše prezident dobře ví. Ocitá se však ve dvojí delikátní situaci. Svobodu slova by měly chránit právě soudy, které ji omezují, nikoliv prezidentské amnestie. A za druhé - v očích mnoha občanů nebude vypadat pěkně, když se prezident zastane člověka, který vydává Hitlerovy spisy. Mnoho spoluobčanů stále věří, že zakazování se vyplácí víc než svoboda.

Co nesmím číst
26.2.2002    Mladá fronta DNES    str. 06    Názory
    KAREL STEIGERWALD        
Glosa

Městský soud v odvolání potvrdil nakladateli Zítkovi rozsudek první instance: za vydání Hitlerovy knihy tři roky podmíněně a dva miliony pokuty. Myšlenka, že soudní moc smí trestat šíření těch dokumentů z minulosti, které uzná za nevhodné, se tedy utvrzuje. Patrně se před námi uzavře celá obrovská oblast komunistické literatury. Nedostupné budou i knihy anarchistů, antiglobalistů a vyznavačů všelijakých extremistických teorií. Svět, který uvidíme, bude asepticky vyholený, dezinfikovaný, čistý. Co soudy označí za závadné, zmizí. Nezmizí. Vstoupíme do ilegality. Knihy zas budou tajné. Budeme je pašovat z ciziny, jako tenkrát. Biřicové je budou pálit. Nás také. Na otázku, zda svobodné šíření myšlenek platí jen pro myšlenky správné, odpověděl český soud již po druhé velmi nešťastně. Přidržel se domácí tradice. Na svobodu slova je přec jen nejlepší dráb. Vyšlápnout si na knihu je v duchu té nejhnusnější české tradice. K věci samozřejmě patří, že na skiny a jiné plešaté rasisty si dráb vyšlapuje velmi obtížně. Otázkou je, zda sám soud by neměl být žalován. Zda neomezuje naše práva, daná ústavou. Je nepochopitelné, proč rozhoduje, co nesmím číst. Nakladatel by měl hledat ochranu u soudů mezinárodních. To zas bude hanby.

Vzteklouni jsou solí země
26.2.2002    Mladá fronta DNES    str. 06    Názory
    KAREL STEIGERWALD        
Poslyšme případ ze života. Plzeňského zuřivce obvinili v supermarketu z krádeže jeho vlastního dalekohledu. To jej rozlítilo. Na protest roztrhal svých 1500 Kč a rozbil dotyčný dalekohled o podlahu. Ale neupokojil se tím. Utrhl ještě displej u pokladny a bacil o zem psacím strojem na strážnici, kam byl předveden. Kdo ví, jak hluboce dokážou prodavači zákazníka urazit, vzteklounovo běsnění chápe. Každý už v obchodě zažil tolik, že měl chuť nejen displej, ale celý ten jejich krám jim hodit na hlavu. Zuřivcův případ je zajímavý z právního hlediska. Případně z hlediska spravedlnosti. Vztekloun má na krku hned tři trestné činy. Výtržnictví, poškozování cizí věci a ohrožování oběhu peněz. Když věc půjde dobře, může být několik let ve vězení. To přirozeně rozvrátí jeho rodinu. Ubohé děti. Tatínek už není zuřivcem (i to bývá patálie!), nýbrž také zločincem. Manželka si nalezne jiného, protože podle Dr. Plzáka ta věc mezi mužem a ženou se musí držet v provozu, jinak zhasne. Prchlivec se za několik let vězení vyučí od kolegů vězňů zločinným postupům. Bude je potřebovat. Po propuštění o něj nikdo slušný nezavadí. Také nenajde střechu nad hlavou. V bytě dávno usídlen manželčin nový provozní. Zločin a bezdomovectví stanou se prchlivci obživou. A my, poplatníci, tento výcvik nového zločince zaplatíme. Novopečený zločinec, bývalý vztekloun, bude nás pak olupovat - s poznámkou, že to máme za to! A bude mít pravdu. Výtržnictví! Už hlava státu kdysi ve fejetonu za dob nesvobody připomněla, že paragraf o výtržnictví je skrytou ohlávkou pro svobodného občany. Výtržnictvím nadělá si stát vězňů, kolik potřebuje. Mnozí činitelé dokážou občana tak rozdráždit, že z něj výtržnictví vyloudí, kdy si vzpomenou. A pak už jde paragraf! Ale co je státu do toho, že má občan vztek? Roztrhat své vlastní peníze neznamená jen ohrožování oběhu tuzemských peněz, ale také snižování množství oběživa na vlastní náklady, čili boj s inflací, tedy činnost vlastně žádoucí. Práci dáte, peníze odeberete a neutratíte, nýbrž roztrháte. Tak se snižuje i poptávka. Přímo vydělá centrální banka. Máte dobrý vliv na inflaci. Nižší poptávka však snižuje mzdy. I cena zboží jde dolů. Máte sice dobrý vliv na inflaci, ale na druhé straně stoupá nezaměstnanost. Vidíte, že každá ekonomická peřina má dva konce. Oba krátké. Tak zajímavé ekonomické děje, vyvolané vzteklounem, chcete trestat? Vážnější je poškozování cizí věci. Tu je na místě škodu nahradit a poškozeného odprosit. Vzteklouna čeká proplatit psací stroj četníkům a displej obchodníkům. To je jeho strašlivý trest, který se nedá odložit. Právo vidí zločin a trest jinak. Ze vzteklé a velmi lidské příhody vyrobí ničemu. Několik blízce účastněných učiní nešťastnými. Zatíží poplatníka. Zaplní věznice. Vězeň ulomený displej nikdy nezaplatí. Nebude mít z čeho, protože se bude léta válet v base. I prodejna bude škodná. Takové právo nemáme, aby řeklo: Zaplať škodu a vztekej se dál, když jsi té povahy. Máme právo, které říká: Z tvého vzteku vytvořím zločin! Měli bychom se sejít na náměstích. Udělat iniciativu Vztek 2002. Napsat listinu. Sebrat podpisy. Svěrák, Hřebejk a další! Práva prchlivců na vztek. Nedělejte z nás zločince, my jen zuříme. Zuřit v Čechách - není divu. To každý pochopí. Kdo je na lidskou důstojnost citlivý, vidí to jako velké téma. Stát nesmí kriminalizovat špatné chování lidí, nýbrž zločiny. Na Václavák! Co bude se vzteklounem? Když ho nezavřou, bude nadále řádným občanem. Příště se rozvzteklí, až ho za pět let nějaký vrátný bezdůvodně chytí ve dveřích za loket s větou: Kampak lezeš, soudruhu? Prokopne vrátnému dveře a oknem vyhodí kastrůlek, v němž si vrátný hřeje svou hnusnou večeři. Pak se uklidní, nahradí škody a odprosí. Právníkům se tento text nezalíbí. Ale věřím, že se zalíbí vzteklounům. A to je víc. Vzteklouni jsou solí země. Ti ji přisolují, když ztrácí svou slanost. Možná právě proto je dávají do vězení. Rádi by zemi nemastnou neslanou.

Vyhaslé, avšak pálí
22.2.2002    Mladá fronta DNES    str. 06    Názory
    KAREL STEIGERWALD        
Už před několika týdny dostal Miloš Zeman od ODS návrh, aby vstup ČR do EU byl spojen se "závazkem zachování výsledků druhé světové války". Jsou to týdny, v nichž premiér nesmyslnými a bezúčelnými siláckými výroky připravoval terén. K čemu? Aby se česko-německá témata odehrávala co nejdramatičtěji a v co nejriskantnější podobě. Mají se snad duchové českého a německého nacionalismu minulého a předminulého století vracet z hrobů? Chce to opravdu někdo? Místo aférek, které plodil, mohl se Zeman návrhu ODS podrobněji věnovat. Co ten návrh znamená? Je to trojský kůň, který chce transportovat do EU Benešovy dekrety? Nebo je to jen pouhý předvolební vzkaz domů: hle, jak pevně nás hájíme před cizinci? Nebo je to naopak pokus stabilizovat výsledky druhé světové války a problémy, které z té dálky dýchají až k nám? Pochopila by EU takový návrh jako pokus o "schvalování" dekretů, nebo by jej naopak, jak se obává státní tajemník Telička, využila k opačnému návrhu: škrtněte dekrety, pak smíte dál? Očekává či chystá někdo "revizi výsledků druhé světové války"? Jistěže ne. Proč to tedy Čechům nepodepsat? Nebo obráceně - není takový požadavek pro některé členské státy EU jen provokativní dráždidlo? Neřekl jim Zeman před týdnem, že Češi rádi "odsunují"? Benešovy dekrety nemají dnes žádný smysl. Jsou vyhaslé. Jsou také zavrženíhodné. Dnešní doba by je nepoužila. Ani Drážďany by dnes nikdo plošně nebombardoval. Spor o dekrety je spor o minulost. Ta se stala a je v dějinách. Ke zrušení dekretů jednou dojde. Pavel Tigrid správně připomíná, že se k němu my i Němci musíme přirozeně "dovyvinout", jako se Němci s Francouzi padesát let dovyvíjeli k nynějšímu přátelství. Udělat to naráz "shora", vyvolalo by to v mnoha Češích pocit nesmírné křivdy. Podobná křivda je v mnoha Němcích. Před těmi křivdami je ještě kus života, než zhynou. Otázkou je, zda jim paragraf v nějaké smlouvě života ubere, či přidá. To měl Zeman studovat místo nadávek.

Natři ho, spatři ho!
21.2.2002    Mladá fronta DNES    str. 06    Názory
    KAREL STEIGERWALD        
Glosa

Zemanova slova z Izraele se vysvětlila. Šlo o nedorozumění ve věci teček a čárek. To se může lehce stát každému. V roce 1911 se to stalo spisovateli Jaroslavu Haškovi. Byl přistižen při pouliční rvačce s policií s holí v ruce a podle svědků křičel revoluční pokyn "Natři ho!", čímž nabádal další občany, aby se s policií prali. Šlo však také o nedorozumění. Hašek se na policii hájil, že křičel "Spatři ho!" a hůl že mu do nevinné ruky vtiskl neznámý kolemjdoucí, jenž poté uprchl. Totéž se stalo Zemanovi. Píše: "S překvapením jsem zjistil, že některé momenty nebyly v souladu s mými myšlenkami." Zeman také uvádí podobný příklad jako Hašek. Místo Haškova "Natři ho" má Zeman "Take it or leave it". A tam, kde Hašek uvádí správné "Spatři ho", má Zeman ne zcela přesné "To expell", což vše dostatečně objasňuje. V obou případech se nedorozumění naštěstí včas vysvětlila. Haškovi uvěřila rakouská policie a Zemanovi zas věříme my.

Komedie skončila
21.2.2002    Mladá fronta DNES    str. 06    Názory
    KAREL STEIGERWALD        
Soud komunistického předsedu vlády z normalizačních let Štrougala osvobodil. Žalovaný čin není trestný. Kdo se byť sebepovrchněji seznámil se žalobou, nic jiného nečekal. Lubomíra Štrougala chabě obvinili z tutlání tří dávných komunistických vražd. Přehlédli však, že byl dvacet let předsedou všeho komunistického bezpráví a tutlání. Byl ten režim protiprávní? Byl zločinný? Je možné být nevinným předsedou zločinného režimu? Je nevinen muž, který je ve vysokých funkcích bezpečně vzdálen spodku, kde se zločiny realizují? Jaká je jeho vina: jen slova a slova? Rukama nikoho nemučil. Z hlediska těchto otázek na jednom Štrougalovi čerta záleží. I když - byl po Husákovi nejvyšším ruským správcem. Ale ani na to se ho soud nezeptal. Však to také nikdo nežaloval. Chudák Hácha blahé paměti. Zdá se, že žalobci proti vysokým komunistickým činitelům sestavují své žaloby tak lajdácky, aby museli u soudu prohrát. Je to specifické "vyrovnání s minulostí". Nikdo nemůže nic namítat - žalujeme, žalujeme, jenže prohráváme. Většina dosud žijících komunistických vůdců už tímto soudním testem prošla - žaloba se nepřijímá, zamítá, muž se osvobozuje. Laik to ví předem a diví se. Proč komunisty soudí, když je neodsoudí? Oni to předem nevidí? Žaloby bývají chatrné, absurdní, nesmyslné, bezzubé a malicherné. Jeden příklad za všechny: Biľak byl obviňován z velezrady - hádejte čeho? Socialistické vlasti. (To by měl dostat metál, ne žalobu!) Je to pěkné téma pro specialisty: kdo s námi tuto komedii hraje? Nebo jde o výtrysk z hlubin české duše: nešťourejte se ve starých časech. Lubomír Štrougal si od soudu nese důležité poznání: právo platí. Obvyklý pokřik obviněných vůdců, že jde o politickou mstu, zní kuriózně: vždyť nikoho z politiků neodsuzují. Štrougal má štěstí, že se svého politického pádu a procesu dožil v demokratické republice. Takové štěstí jeho předchůdce na vnitru Barák, kterého Štrougal osobně zatýkal, neměl. Komunistický soud byl jiný samec. Česká duše je lyrická. Zákon o zločinném režimu máme. Jeho činitelé jsou spořádaní penzisté.Vše to, co ten zákon zavrhuje, dělalo se samo. Jako počasí.

Svoboda křídel
20.2.2002    Mladá fronta DNES    str. 06    Názory
    KAREL STEIGERWALD        
Glosa

Zeman eskaluje odvahu. Do Hitlera už vynadá kdekomu. Kdekoho by odsunul. Mistr hrubých bonmotů přitvrzuje. Metá výroky, které by před rokem ještě vážil. U Havla to probíhá jinak. Osamostatňuje se. Všechna svá rozhodnutí už dělá jen sám. Toho jmenuje, tamtoho jmenuje. S nikým se neradí. Nikoho se neptá. Nemusí. Ústavu dodržuje. Předseda sněmovny jej neviděl deset měsíců. Upevňuje vztah ke čtyřkoalici či dvoukoalici. Myšlenkou nadstranického prezidenta už se tolik nespoutává. Co mají oba tak různorodí politici společného? Osvobozují se. Skutečnost, že před nimi už neleží žádná politická budoucnost, nýbrž odchod z politiky (jeden si jej uložil sám, druhému jej uložila ústava), přináší jim volnost. Nemusí brát ohledy, držet se neformálních závazků a nevyřčených dohod. Mohou být konečně sví. Oproti politice závazků a vztahů mohou konečně praktikovat politiku upřímnosti - tak a tak si to myslím já. Naprostá nezávislost. Když to vše sečteme, nečeká nás nic dobrého. Politici by neměli vědět předem, kdy odcházejí. Věčná nejistota - budu nebudu, vydržím nevydržím - víc inspiruje než politika svobodných křídel, rozmáchlých v orlím letu - bůhvíkam.

Zde chcípl pes
19.2.2002    Mladá fronta DNES    str. 06    Názory
    KAREL STEIGERWALD        
Komentář

Starý ekonomický vtip praví, že železnice je ztrátová buď proto, že je státní a má laciné jízdné, nebo proto, že je soukromá a má jízdné drahé. V prvním případě potřebuje dotace na jízdné, v druhém případě má málo cestujících. Vtip chce vyjádřit, že železnice je ztrátová už ze své povahy. Jedním z nejzajímavějších politických a hospodářských neúspěchů posledních dvanácti let je truchlivé úsilí neúsilí s českou železnicí pohnout. Každý ví, co chce: přesný, čistý a rentabilní podnikatelský organismus, přitažlivý pro zákazníky, neobtěžující státní pokladnu polykáním dotací. Nikdo však neví, jak na to. Železnice je politická trhavina, živitelka statisíců, chráněná agresivními odbory. Každý, kdo se o pohyby na železnici pokouší, nalezne nakonec nejpraktičtější vodítko: přečkat. Nechat být, nechat žít. Každému je bližší politická kariéra než politické bouře, stávky a rozvrat hospodářství. Železničáři to vědí. Reformátorů se nebojí. Kdo chodí po České republice, jistě si povšimne, že se nerozvíjí rovnoměrně. Někde vzkvétá, jinde nikoliv, ačkoliv má všude stejnou vládu. Pro hloubavého chodce je to pobídka - kdo za to může? Vláda? Lidé v kraji? Štěstí, které se někde usadí, jinde ne? Kdo po republice jezdí vlakem, na toho dýchne atmosféra starých časů, kdy vše chátralo a každému to bylo jedno, kdy padaly omítky, v koutech se válely starší cihly a zřízenci byli špinaví. Kdy vše bylo prosáknuté neomalenou hrubostí a lhostejností. České dráhy, marná sláva, jsou skanzen starých časů. Nemusíte být ekonom ani železniční odborník, abyste postřehli, že železnici nezajímá ni zákazník, ni zisk. Je utopena v podnikatelské apatii. Nemá, pravda, peníze, ale nevezme koště, nezamete, nenatře rezavé zábradlí, neusmívá se vlídně na klienty. V jejích prostorách nezavětříte aktivitu a přičinlivost. Je špinavá, ponížená, bez odvahy a naděje. Říká se tomu: zde chcípl pes. K tomu, aby dráha zvedla hlavu, nepotřebuje peníze, nýbrž odvahu a inspiraci. Ale proč by ji měla, když může snadněji říci: stávka. Zatím všechny vlády pod její tíhou klesly. Železnice je nejdokonalejší výtvor organizace a techniky předminulého století. Být u dráhy znamenalo být u pokroku. Do předminulého století patří i její dnešní heslo: ani muže z lokomotiv, ani haléř ze mzdy. České dráhy zdražují. Jsou na cestě od krize ke krizi.

Ozbrojený výkon novinářské moci?
18.2.2002    Mladá fronta DNES    str. 09    Názory
    KAREL STEIGERWALD        
Karel Hvížďala předložil novinářům účet. Napsal, že mohou za všechno. Mohou například za roztržku s Rakouskem, protože včas nesesadili Zemana. Nechávají volně pobíhat spoustu dalších politiků. Nereagují na jejich aroganci. Dopustili, že Zeman se dopustil hulvátství i vůči jiným národům. Nepřesvědčili veřejnost o tom, že Zeman nemůže za žádných okolností stát v čele vlády. Také tolerovali naprosto nepřístojné chování Klause. Klaus, Zeman, pořád dokola. Že novináři umožnili dluhy ODA nebo Svobodovy intriky, to nepíše. Novináři se rádi přeceňují. Představují si, že jsou hlídacími psy demokracie a že jsou jakousi sedmou velmocí. Hvížďala jim přisuzuje schopnosti dobrotivého mocnáře. Když novináři uvidí pachatele zla, sesadí jej. Je někdo vulgární? Pošlou jej pryč. Kdyby novináři konali pořádně svou práci, bylo by po starostech. Co to však je to "novináři"? Je to nějaký homogenní celek? Někteří novináři jsou jistě hlídacími psy demokracie. Jiní mohou být jejími hyenami. Svobodná média jsou pro rozvoj demokracie nezbytná, ale mohou demokracii také pořádně zatápět. Ze svobodných novinářů se vyvinuli nejen velcí státníci, ale také přední diktátoři. Někdo svobodně šíří ušlechtilé myšlenky, někdo hnůj. Ale bývá to ještě horší. Co jeden považuje za ušlechtilé myšlenky, to se druhému jeví jako hnůj. Představovat si novináře a média jako jakýsi ušlechtilý a blahodárný celek je dětinské. A Hvížďalova idea (dosti rozšířená) novinářů odstraňujících špatné politiky je dokonce nebezpečná. Politiky v demokratické zemi mohou odstraňovat a instalovat pouze voliči, nikdo jiný. Žít v režimu, kde osud politiků závisí na mediálních kampaních, by asi bylo hrozné. Novináři mají jistě velký vliv na veřejnost - posuzují, hodnotí a kritizují či vychvalují politiky podle svého přesvědčení, případně i z nižších pohnutek. Lidé jsou různí, novináři také, a proto i ta hodnocení se velmi liší. Novináři odstraňují politiky - kteří novináři a které politiky? Svoboda je mumraj, v němž se předvádějí nejrůznější názory, představy a tužby. Každý z tanečníků vykřikuje "má svoboda, má demokracie". Je na veřejnosti, aby ten mumraj sama dál hodnotila a případně aby hodnotila i ty novináře. Výsledky hodnocení se vždy najdou uvnitř volebních uren - a jen odtamtud pochází pokyn, kdo z politiky odejít má, a kdo naopak přijde. Když novinář napíše: Darebáku, odstup, nepromluvil ještě bůh. Musíme při čtení použít týž rozum jako jindy. Darebákem může být buďto politik, nebo naopak novinář, nebo, běda, oba. Zeman rád nadává všem novinářům do hyen, blbců, hnoje a póvlu. Hvížďala lituje, že pár předních šéfredaktorů a novinářů Zemana nežalovalo. Kdyby ovšem k takovým žalobám a rozsudkům došlo, mohl by příště Hvížďala litovat pravého opaku: že by u soudu už stálo pár předních šéfredaktorů a novinářů. Kdyby si soud mohl došlápnout na prostořekého předsedu vlády, proč by si příště nedošlápl na prostořeké novináře? Zeman nepochybně podává výkon hulváta, ale nikdo mu svobodu slova, názoru a barvitého výraziva nemůže brát. Chceme-li uchovat novinářům svobodu slova, musíme ji přát i nesympatickému předsedovi vlády. Dělá totéž co my: projevuje se veřejně a čeká, jak to veřejnost ocení. Věta "jak to, že ten politik ještě neodstoupil, když už jsem to třikrát napsal!" je absurdní. Značí, že pisatel sám neví nic o ošetřování svobodného veřejného prostoru, v němž se každý předvádí, jak umí, nýbrž že jej láká jen pootočit staré role: kdysi poroučeli politici, co kdybych teď poroučel také já, novinář? Místo Hvížďalova ozbrojeného výkonu novinářské moci navrhl bych jinou metaforu: vsakování. Co se v pestré změti různorodých iluzí veřejně píše a mluví, to se do nás všech vsakuje jako voda do mechu. Něco užijeme, něco vyloučíme, něco tuhne v usazeninu. Svoboda novinářů je v tom, že všichni něco meleme - bez blízké odezvy. Jen jak jdou léta, trpělivě čekáme, co se z toho všeho křiku vzájemně vyvine.

Thajské zločiny doma
16.2.2002    Mladá fronta DNES    str. 06    Názory
    KAREL STEIGERWALD        
Komentář

Sněmovna ratifikovala návrh smlouvy s Thajskem, která umožní vzájemné vydávání vězněných občanů. Poslanec Payne soudí, že není v zájmu obou zemí schvalovat smlouvy, které usnadňují život pašerákům drog. Sněmovna měla jiný názor a takovou smlouvu schválila. Znamená to, že sněmovna chce ulehčit život pašerákům drog? Připomeňme, že jde o dva české pašeráky, kteří si v Thajsku odpykávají padesátiletý trest. Až se podle smlouvy vrátí domů, odpykají si zbytek trestu podle českých procesních předpisů. Mohou žádat o prominutí zbytku trestu a mohou přirozeně i žádat o milost prezidenta. Z jejich hlediska rozhodně dojde k "polepšení si". V Thajsku by je čekalo ještě více než čtyřicet let tamního kriminálu v tamních poměrech. Má tedy poslanec Payne pravdu? Pokud by ji měl nebo pokud by to tak cítil, musel by uvažovat dál: padesát let kriminálu v thajských poměrech za pašování drog je pro dva české mladíky trest přiměřený, který jim nepřilepšuje a odpovídá jejich provinění. Poslanec by se tedy musel, hnán tímto svým přesvědčením, pokusit o prosazení zákona, který by takto drakonicky trestal pašeráky drog i u nás doma. Bylo by podivné, aby české zákonodárství, oproti přísnému thajskému, život pašeráků drog usnadňovalo. Payne však o nic takového neusiluje. Dobře ví, že tresty, jejich přísnost a jejich výše, vždy úzce souvisí s kulturním prostředím a civilizačními poměry trestajícího státu. Ví, že jsou země, kde se za krádež usekávají ruce, či země, kde je žena za cizoložství utlučena kamením, kde se uřezávají nosy či se zločinci upalují. Moderní demokratické státy věří spíše v neodvratnost trestu nežli v jeho krutost. Věří v kulturní kontext, v němž trest jinde vnímaný jako malicherný může působit důrazně a může odstrašit možná víc než ty useknuté končetiny. Přílišná krutost otupuje. Jiné kulturní okruhy na to mohou mít jiný názor. Všichni jsme dětmi České republiky. Skutečnost, že je ochotna se v tomto smyslu postarat i o své zahraniční zločince a dopřát jim trest přibližně podobný našim domácím poměrům, neznamená, že jim chce usnadnit život. Znamená víc: tento stát a jeho občané jedno jsou. A to v rozklížené české zemi není málo. Ostatně i věčnější demokracie, než je ta naše, usilují o návrat vězňů do domácích kriminálů.

Starci a státní terorismus
15.2.2002    Mladá fronta DNES    str. 06    Názory
    KAREL STEIGERWALD        
Blýská se na časy? Soudy s různými postavami komunistického režimu se objevují stále častěji. Neblýská - výsledky těch procesů jsou spíš trapné. Jiné být nemohou - soudí se podle práva, které si komunisté nadiktovali, soudí justice, která je pestrobarevným reliktem po tom režimu, jehož zločiny má soudit a soudí ve společnosti, která o nějaké hrabání se ve staré špíně nemá zájem. Komunismus měl, jak kdysi napsal Ludvík Vaculík, zvláštní vlastnost: skoro každý, kdo chtěl, mohl se přidat. Tak vznikly miliony částečných spolupachatelů na nejrůznějších úrovních a jen nepatrné množství přesvědčivých odpůrců. Od "Zdobils okna, chodils volit, kluk v pionýru" až po "Udávals, vlezl do strany, byls v StB". Odtud také plynou dnešní rozpaky: co jeden považoval ještě za odpor proti režimu, to se jinému už jevilo jako kolaborace. Pár peprných slov udělá z člověka, který se považoval za statečného odpůrce, zbabělou myš a režimního slouhu. A naopak. Proslulý komunistický aktivista se náhle vykazuje činy odbojáře. Mnohým se komunismus štěpí na dva: upřímný a čestně míněný před ruskou okupací, nemravný a prohnilý po ní. V takovém prostředí je obtížné shodnout se, proč vlastně by se mělo něco soudit. Všechno jsme to nějak prochlastali, je to za námi a dejte nám s tím pokoj. Nejvíce rozpaků jeví soudci. Na rozdíl od nás, kteří můžeme o té době jen uvažovat a něco si myslet, oni musí dávat lidi do vězení. Často za činy, v tehdejší době zcela běžné a všemi trpěné. Opatrné výsledky jejich souzení z poslední doby: Kafka týrá zpěváka - deset měsíců podmínečně. Dudek a Šimák - přepad a mučení ženy v bytě - tři roky. Stárek, Wiederlechner a Němec za organizování státního terorismu - tři roky podmínečně. Mézl za totéž - osvobozen. Obzina za totéž - je imunní. Soudci pochopitelně postupují korektně podle zákona. Když si uvědomíme, že výše jmenovaní estébáci provozovali jeden z nejodpudivějších zločinů - státní terorismus - musíme pocítit nepřiměřenost těch rozsudků. Případně jsou ty rozsudky přiměřené cynismu tehdejší doby: Co je na tom divného, že StB trýzněním a zastrašováním vyhání lidi z vlasti? Vždyť je to StB. Divné je naopak, že ti vyhánění lidé nechtějí odejít. My smět, šli bychom hned. Však se také teroristé dnes humanitárně hájí: umožnili jsme jim vycestovat - a to každý nesměl! Obvinění se dostavují k soudu jen zřídka, v dobrém rozmaru, s nadutostí, která upomíná na staré časy. Nijak se soudu neobávají a celé to nejspíš považují za nejapnou bžundu. O teroru si stále hrdě myslí, že to byl druh služby vlasti. Soudkyně se namáhá s humanitárním vysvětlováním rozsudku, ale poněkud trapně - obžalovaní nepřišli. Kdyby přišli, dozvěděli by se, že smyslem soudu nebylo přijmout přísný trest, který by obžalovaní vzhledem k věku stejně nemohli nastoupit, nýbrž ukázat, že postup Státní bezpečnosti nebyl správný a byl v rozporu s tehdejšími zákony. Soudkyně se tak dotkla toho nejpodstatnějšího a nejvíce nejasného. Proč se vlastně soudí? K poznání, že postup StB nebyl správný, nepotřebuje nikdo soud. To každý kromě komunistů dávno ví. Možná ví i víc než soud. Totiž, že nejen nějaký postup, ale celá StB nebyla správná. Že v rozporu se zákony byly i ty jejich zákony. Ba co víc, že celý "komunismus" nebyl správný. Od soudu se očekává trest za zločin, nikoliv humanitární výklad. Ten je na místě až po rozsudku. Soud má říci, jaký terorismu přináleží trest, ne že teroristé jsou staří. To víme. Odpustky starcům se mají dát až po rozsudku. Soud však řekl, buď terorista, dostaneš pár měsíců s podmínkou. Terorismus je tedy velmi laciná věc - asi jako pár facek před hostincem. Nejzajímavější je osud Obzinův. Má imunitu, protože byl poslancem Federálního shromáždění ČSSR. Ovšem neví se to jistě. Hledá se v archivech. Ale copak FS byl nějaký sbor volených zastupitelů? Byly snad svobodné volby? Praktikovaly se pod násilím, hrozbami, aklamací a kontumačně. Jakápak imunita! Obyčejná rudá výsada. Ale mohlo by se postupovat v českém duchu. Federální shromáždění by se mohlo po letech zase sejít a Obzinu té imunity zbavit. Udělali by to rádi. Vždyť jejich prvním činem bylo schválení ruské okupace a posledním činem zvolení Havla prezidentem. Post mortum by mohli vydat soudu jednoho Obzinu. Všichni bychom se nasmáli.

Nechoď, Vašku, s pány
13.2.2002    Mladá fronta DNES    str. 08    Názory
    KAREL STEIGERWALD        
Komentář

Jde to za sebou v jednom sledu. Dvakrát tři roky vězení pro řadové estébáky. Vzápětí jsou na řadě jejich nadřízení: třikrát trest podmínečný, jeden osvobozen. Až zítra budou soudit někoho ze špice KSČ, zbude už jediný rozsudek: Člen politbyra, ministr vnitra? Odměna! Obzina se může těšit. Zní to jako vtip. Drobní ničemové StB jdou do vězení na tři spravedlivá léta. Jejich páni, vrchní ničemové, dostávají podmínečné tresty, případně jsou osvobozeni. Ničemové nejvyšší, správcové této Rusy okupované gubernie, nejsou ani žalováni. Soudci vám to vysvětlí. Budou mluvit o paragrafech, svědectvích, výpovědích. Každého, kdo se jejich rozsudkům podiví, označí v lepším případě za laika, v horším případě za antikomunistu či jinou krevežíznivou potvoru. Řadoví sedláci StB mají poučení, které si mohli přečíst už v nějakém zabaveném rukopisu K. H. Borovského: Nechoď, Vašku, s pány na led, mnohý příklad známe, že pán sklouzne a sedlák si nohu zláme. Šli na led, teď do vězení. Páni ne. Zdali toto vezmou na vědomí budoucí biřici? Estébák, který bije, bude potrestán, estébák, který mu velí, nikoliv. Estébák, který to vše osnuje, plánuje, vymýšlí, je na tom nejlépe. Jako by hnus estébáctví spočíval jen v bití. Poučení druhé: Vašku, buď raděj pánem. Poučení třetí: Dej si pozor na spravedlnost v Čechách. Její rozsudky se příliš často rozejdou s tvým citem pro spravedlnost. Když se ozveš, řeknou ti: Nepleťte se do práce odborníkům na spravedlnost. Ta však u nás nikdy nesoudí pány, vždy Vašky. A prochází jí to. Předseda vlády hnusně pomluví občana. Občan se soudí, soud uzná, že předseda vlády lhal, ale odsoudí občana k desítkám tisíc náhrady soudních výloh. Udělat toto Obzina či Štrougal a jejich tehdejší soudci, možná by dnes šli k soudu. Jenže citovaný případ je dnešní, nikoliv tehdejší. Žalovat jej bude asi zas až budoucnost. A k soudu nepůjde žádný dnešní pán, nýbrž zas jen nějaký soudní šmok. Sloužit pánům se nikdy nevyplácí. Být pánem ano.

Pan Kyvadlo na cestách
12.2.2002    Mladá fronta DNES    str. 06    Názory
    KAREL STEIGERWALD        
V politice nejde jen o rychlost duševního vývoje politika, ale také o rozkmit jeho intelektuálního kyvadla. Odkud až kam doletí politikova čiperná duše, zda neustrne, zda pádí vpřed. Jen politické blumy klímají na peci a myslí si letos totéž co vloni, zatímco kolem nich frčí život. Dejme příklad. Pan Kyvadlo. Začínal jako křesťanský konzervativní politik. Stal se místopředsedou víry a rodiny, trvalých hodnot, byl proti zhoubnému socialismu a jiným experimentům, stál za dobrodiním tradic. Muž kazatelny, zpovědnice a pevné víry. Křesťanský demokrat. Strana maličká, pevná. Neustrnul v ní. Do dvou let stal se konzervativním občanským liberálem. Svobodný trh, žádné cenové regulace, já pán, ty pán, každý za své, volný obchod, pryč s daňovými asignáty, pryč se zatuchlostí starých časů. Banky vpřed, pryč s referendy, ombudsmany, ekology a jinými socialisty. Kazatelna jde do pozadí, vpředu skví se podnikatel a vyrovnaný rozpočet. Pan Kyvadlo je místopředsedou alokovaných zdrojů, plovoucího kurzu koruny a školného. Všechny tyto položky se v hlavě vrtí. Do tří let dávají vzniknout třetímu směru: nový politický styl, nelhat je normální, autentická opozice. Podnikatel se musí trošku přikrčit, vpřed jde mravokárce. A s ním vymahatelný zákon. Kyvadlo je právě na středu. Je to střed mírně napravo. Místopředsedou toho středu je, jak jinak, pan Kyvadlo. Než si toto uvědomíte, on už je zas o kus dál. Uplynula tři léta. Socialisté naplňují věci, které on, Kyvadlo, považuje za gruntovně nejdůležitější. V otázkách celkového politického uspořádání je jim blízek. Nežije ve vzduchoprázdnu. Stane se jejich místopředsedou. Ti, s nimiž kdysi byl a jimž uletěl, nemusí litovat. Kyvadlo se totiž už zastavuje - a neustrne. Vývoj půjde zpátky. Zanedlouho už zas poletí Kyvadlo okolo. Jako místopředseda navštíví středopravé liberály, po nich liberály konzervativně liberální, a pak už na druhém konci - zas kostel, dítě, manželka. A pak obrat kyvadla. Jeden ten kmit trvá deset let. Každý si může vypočítat, kam kdy pan Kyvadlo přiletí. Taková vypočitatelná politika je nejvěrohodnější. A o věrohodnost jde.

Vzpoura boháčů
9.2.2002    Mladá fronta DNES    str. 09    Názor
    KAREL STEIGERWALD        
Sociální demokraté prosadili rodinné přídavky i pro boháče. Špidla to zdůvodňuje myšlenkou, že je dobré, když se lidé rozmnožují. Není však jasné, proč chce, aby se rozmnožovali právě bohatí. Sociální demokrat by měl chtít, aby přibývalo chudých, ne bohatých. Také není jasné, proč Špidla věří, že pár stovek lidí v rozmnožovacích aktivitách povzbudí. A do třetice - proč má vlastně být víc lidí, když člověk, víme, je velmi škodlivé stvoření? Už teď je lidí víc než dost. Boháče Špidla rozčiluje. Zdá se jim, že přídavky pro bohaté jsou plýtváním. V zásadě Špidlovi naznačují, že oni pro pár stovek navíc souložit nebudou. Jestli si ale chudí myslí, že se to vyplatí, prosím, ať se prý do toho pustí... Boháči však mají možnost zvednout hlavu a vzepřít se vládě. Nemusí si ty nespravedlivé rodinné přídavky nechat. Můžou je dát dál - potřebným. Ať pošlou komorníka k okýnku, ten vyzvedne pět státních stovek a donese je - třeba nadaci Naděje nebo nadaci Zoufalství. Mohla by vzniknout celonárodní kampaň - bohatí přídavky neberou! Byl by z toho dvojí užitek. Boháči by si udělali oko u chudiny a potřebným by se přilepšilo. Nejhorší by bylo nechat přídavky Špidlovi. Využil by toho a zas by je jako dávku přidělil bohatým. Věří, že těmi dávkami nadělá z boháčů sociální demokraty.

Konečně!
9.2.2002    Mladá fronta DNES    str. 08    Názory
    KAREL STEIGERWALD        
Je to překvapivé a proti našemu všelidovému duchu. Národ písmáků se po dvanácti letech dočkal. Písemnosti StB mu budou otevřeny. Konečně se může podívat, co na sebe napsal, udal a nahlásil nahoru. Už to zažil jednou. Mohl jet do Pardubic přečíst si svazky StB. Pak se ukázalo, že naletěl. Opět četl jen naondulované zprávy z prvního kruhu pekla. Včera mu sněmovna schválila zákon o druhém kruhu. Nikdo nerozumíme, co jsou registry takové či jiné, co je svazek bé tři lomeno patnáct, agent, držitel, hlasatel. Co budeme podle nového zákona číst? Čeká nás průlom, nebo zas jen náhradní program? Možná jsou na cestě k poznání pekla zapotřebí ještě další zákony. Je před námi asi nejzajímavější filozofická otázka minulého století. Komunisté přinesli do praktické politiky téma ráje. Stvořit ráj a štěstí pomocí tajné policie. Zlomit charakter a lidskou důstojnost většiny obyvatelstva kvůli štěstí. K takovým tématům by se mohli dnešní Grebeníčkové kompetentně vyjádřit. Svazky StB k tomu pobízejí. Lidé rádi žalují, píší poznatky, podávají všelijaká hlášení. Katolická církev tomu rozuměla - uchystala pro lid krásnou a duchovně bohatou instituci - zpověď a pokání. Udání a odpuštění. To se lidské duši líbí. Tudy dalo se do ráje jít. Komunisté tolik duchovní elegance neměli: uložili na bedra svého lidu olbřímí bolest: ničte lidi, to je cesta. Otevření všech svazků nepřinese nic převratného. Nejčastější (a vážný) argument proti otevření svazků zní: Co osobní intimní věci člověka? Sněmovna našla inteligentní odpověď: Čtete spisy, které psali estébáci. Takovou má ta četba cenu. My, kteří jsme svazky už četli, víme, že ke zhanobení a pomluvě nedojde. Lež tehdejšího vnitra je i dnes čitelná. Lidé neprávem nařčení se mohou očistit nejvěrohodnějším způsobem: četbou. Lidé nařčení právem očistit se nepotřebují. Jsou silných povah a nebojí se. Otevření svazků přinese nespornou a novou hodnotu. Všichni se můžeme vážně zabývat tím, co se tenkrát stalo. S námi, s vámi, s nimi. Číst to budeme černé na bílém. A to je víc než štvát toho či onoho fízla. Ledaže by schválený zákon zamítl Senát, nepodepsal prezident a zapíchla pak i sněmovna. Bylo by to řešení nám všem bližší - pod koberec. Copak chce člověk opravdu řešit svůj osud? Svou minulost, přítomnost ? Zatím se však můžeme pochválit - nikdo už zákon o svazcích nezamítne. Čeká nás zákon, který našim očím nasadí dobré brýle. Posměšný český duch může říci: Konečně si přečteme, na koho jsme žalovali! Ano. Ale také si přečteme, jací jsme byli. Neboli jací nadále jsme. Česká sněmovna podala mimořádný výkon - toto schválit.

Vlasta Burian a vy
8.2.2002    Mladá fronta DNES    str. 06    Názory
    KAREL STEIGERWALD        
Glosy

Stěhovat kosti velikánů. Zvláštní národní sport. Nedáme Máchu do rukou Němců, rok 1939. Dnes: Vlasta Burian patří na Slavín. Ctít ukončené osudy je krásné a definitivní. Klasik je v Čechách to, co už je bezpečně mrtvé.To nedáme. Živí jsou na tom hůř. Vztah k nim je nemilosrdný. Velcí lidé v Čechách musí být po zásluze potrestáni. Vina je právě v té velikosti. Blbý dobový příklad: Kritik R. nikdy nedosáhl té velikosti v kritice, co zpěvačka V. ve zpívání. Oba žili v komunismu a kouleli to podobně - každý jak uměl. R. dole, male, V. nahoře, viditelně. Malér má dnes V. Kritik R. je v čele honu foxteriérů na ni. Udělejte si poznámku do notýsku. Ostatky V. zahrabou za zdí hřbitova. Je to dobré věno pro kritika. Jednou ostatky V. vyhrabe (on nebo potomci) a s výkřikem "Křivda!" bude je stěhovat na Slavín. Tak to u nás chodí. Vlastu Buriana milovali, zhanobili, rehabilitovali. Dnes říkají: Byl nevinen! Byl vinen. Jako vy, jako já, jako oni. Jako slepý kritik R. Geniální herec Burian si nezasloužil hanbu, kterou jste na něj po válce naházeli, a nezaslouží si čistotu, kterou na něj lepíte teď. Nezapomeňte: za války zesměšnil v rozhlasu londýnské politiky. To je hanba. Ale co jste dělali vy? Odpověď všechno přehluší: Šup na pranýř, šup na Slavín.

Nalevo, nebo nahoru?
7.2.2002    Mladá fronta DNES    str. 06    Názory
    KAREL STEIGERWALD        
Komentář

Unie svobody chce přibrat na kandidátky Čtyřkoalice činitele nezávislých občanských aktivit. Výborně. Občanský prvek vpřed. Politikářům sklapne. Česká politika dělá další originální krok vpřed. Má to však háčky. Představme si názorně: Konzervativní křesťan Pilip a levicový Beránek, Hnutí Duha, dělají společnou partajní politiku. Co prosazují? Pilipův konzervativní liberalismus, či Beránkovu Duhu? Kdo z nich se kam vyvinul? Pilip k Duze, nebo Beránek k svobodnému trhu? Nebo z těch dvou stojí každý na svém a v té společné straně - prosadí každý své, čili opak? Hot a čehý pod jednou čtyřstřechou? Nebo je možnost třetí: Duha splývá s trhem? Chce Pilip, aby se Beránek s Duhou prosadil? Bude Beránek tlačit vpřed Pilipa s trhem? Chtějí oba, aby se prosadilo oboje? Naráz sucho i déšť? Nejvíce by se pravdě podobalo to třetí: Pilip a Beránek, spoj se anděl s čertem, chtějí nahoru. A co voliči, koho mají volit? Pravicově tržního finančníka, či levicově protitržního ekologa? Možná má Beránek rozumu víc než unie. Nikam nahoru nepůjde. Příchod těch jeho Duh do praktické partajní politiky znamenal by konec těch jeho Duh. Na jejich místo přišla by jiná iniciativa, která si distanc od politiky udržela. Nejvíc rozumu však mívají lidovci. Nezadávili ODA proto, aby se na volných místech slunili občanští aktivisté. Trefně radí Kasal jak si rozdělit kořist po ODA: Naši již nominovaní kandidáti se posunou na uvolněná místa vzhůru. Ale lidovci umí myslet i složitěji a za roh: rozvolněný shluk nezávislých veličin je pro ně také dobrý - po volbách se budou dělat koalice, a tam si nezávislí už nezahrají. Proto Kasal také říká: Jsem ochoten to podporovat, bude-li to nezbytné. Kolumbovo prosté řešení má zkušený Kalousek: V řadách KDU-ČSL je dostatek kvalitních kandidátů, kteří se současně angažují v občanských iniciativách. Občanská společnost a strana lidová sjednoceni. Výrazný příchod ekologických a jiných aktivistů občanské společnosti prezidenta Havla na kandidátky Čtyřkoalice neznamená příchod skutečné občanské společnosti do politiky, nýbrž posun Čtyřkoalice doleva. Občanská společnost je u nás prozatím jen jiný výraz pro levicovou společnost a pro středolevou, vyhoď ji oknem, vleze komínem, politiku. Bůh ví, jestli to unie ví. Třeba nechce doleva, nýbrž jen nahoru. Zkušení středopravicoví matadoři v čele unie to poznají, až zasednou do školních lavic se svými novými spojenci.

Sarajevo - jednání druhé
5.2.2002    Mladá fronta DNES    str. 06    Názory
    KAREL STEIGERWALD        
Lidovečtí politici nás chtějí přesvědčit, že rozpad Čtyřkoalice byl jakýmsi očistným procesem, který z politiky vytěsnil to nevěrohodné. Voliči prý po očistném víření ocení zvýšenou důvěryhodnost a počestnost lidovců, případně (uvidíme po dalších jednáních) i unionistů. Došlo ke zkvalitnění demokracie. Ve skutečnosti došlo k sarajevskému atentátu, jednání druhé. Lidovci, mistři politických řeží, zařízli další stranu (možná strany, uvidíme po dalším jednání). Letovou hladinu českých politických idejí nezvýšili, nýbrž snížili. Obtěžují veřejnost problémem lehce v praxi řešitelným (partajní dluhy ODA), který dokážou popsat jako tíživou tragédii s olbřímí morální dimenzí. Cílem operace není zmravnění politiky, nýbrž zaříznutí maličkého spojence. Je to česká specialita patrně již od Lipan. V moderní době dostala přízvisko sarajevský atentát. Jde o podivný druh politického úpadku, který se vydává za výron mravnosti. Jedním z moderních otců této speciality byl Jan Kalvoda - tvrdil, že jej sledují tajné služby, ale s poznatkem se obrátil na novináře. Chtěl zaujmout veřejnost jako oběť, ale byl pachatelem: jak to, že za tvé vlády tajné služby někoho nezákonně sledují? To je tvá odpovědnost, ty jsi místopředseda vlády. Tuto souvislost Kalvoda nedomyslel. Nepředvedl žádné státnické kroky (což jako místopředseda vlády měl), které by špatný jev odstranily. Dokonce ani nepředložil důkazy, že špatný jev existuje. Svou vládu torpédoval, jako by v ní neseděl. Obdobně Josef Zieleniec. Podal demisi na protest proti nemorálním postupům při financování jeho strany, v níž byl místopředsedou. Opět bychom očekávali jeho boj proti špatnému jevu - jaké kroky zvolil, kam věc dovedl. Místopředseda a spoluzakladatel strany zvolil odchod s temnými náznaky. O měsíc později vypukl sarajevský atentát, jednání první. Opět stejný postup. Bezmála celé vedení ODS vystoupilo proti špatným praktikám vedení ODS - nikoliv však tak, že by přijalo za špatný stav odpovědnost a pustilo se do vnitrostranického boje proti špatným praktikám a proti těm předákům, kteří je tolerují či provádějí. Místo politického zápasu o očistu strany zakládání nové strany lidmi, kteří předtím tvořili vedení té staré strany, proti níž ta nová vzniká. Místo útoku proti špatnému jevu sebevychvalování původně pachatelů. Nejinak lidovci dnes. Vyvolají obrovskou sarajevskou řež s naivní záminkou starých dluhů (dávno je znají), místo aby tento problém vyřešili v intelektuální kanceláři své slibně se rozvíjející koalice. Čtyřkoalice, aniž to tuší, vyvolává smrtonosnou otázku: Jak chcete řídit stát, když neuřídíte tento jeden malý a zatuchlý, byť vážný problémeček? Legitimní politické zápasy a problémy uvnitř politických stran se po sarajevsku neřeší jako zápasy s poraženými a vítězi, nýbrž jako pouliční divadelní krváky o dobru, zlu a úskocích. O konflikty uvnitř stran se nesvádějí boje, nýbrž se zakládají totožné strany - s vysokou hladinou nenávisti, což je jediná veličina, která je odlišuje. Sarajevské atentáty politický život destruují. Konflikty a vnitřní rozvoj partají nahrazují úlisné odskoky. Jako bychom my, někteří Češi, odcestovali a v cizině říkali: Ach ti hrozní Češi. Ostatně to také rádi děláme. Zieleniec dlouho mluvil o "širokém rozkročení" ODS. Nenavrhl však nic. Proti špatnému financování ve straně nevystoupil, zato uskočil. Morální dimenze politiky je příhodná - k atentátům. Co politici těchto pouličních divadel sledují, je obtížné odhadnout. Je dokonce obtížné porozumět, co říkají. Lidovci trpí dluhy ODA, netrpí však vlastním Kalouskem. Sarajevští rekové se nakonec plíží v pětkrát větším šerosvitu, než byl ten, proti kterému vystupovali. Možná že nejvíce racionality nakonec nabízejí lidovci: vyvraždit to všechno, ať je u nás jasněji. Kolika se ještě dočkáme Sarajev, než politika v Česku zcela ustane?

Policie bije lidi
4.2.2002    Mladá fronta DNES    str. 06    Názory
    KAREL STEIGERWALD        
Mladí sourozenci nečeského rodu napadli policii. Jeden z policistů musel být převezen do nemocnice. Čtvrt hodiny se policisté nechali okopávat a mlátit. Akci zahájil mladý sourozenec ženského rodu. Udeřil po rozmluvě policistu pěstí. Tak popisuje příběh policie. Kolemjdoucí civilisté popisují příběh opačně. Zaútočili policisté. První úder dal jeden z nich. V bitvě zvítězili. Spoutaného odpůrce ještě bili. Kopli jej - kam se muži nekopou. I z kolemjdoucího svědka nakonec vytvořili obviněného - z neuposlechnutí a urážky policisty. Pikantní je, že poražení jsou děti kuvajtského diplomata, dobyté území byl vůz s diplomatickou značkou a důvodem boje bylo špatné parkování. Spor zní: kdo si začal? Podle starých způsobů má policie vždy pravdu. Její hlas váží dvojnásob. Kdo policii udeří či urazí, i kdyby to žena byla, hořce bude litovat. Policista je hodnostář zvláštního druhu - a vyššího svěcení. Je silný, vždy vítězí. Podle nových způsobů je policista tvor veřejné služby, jenž postupuje pětkrát korektněji než občan právě proto, že má vždy přesilu. Když jej udeří na parkovišti žena, nedá se strhnout k odvetě. Ví, že by prohrál před veřejností. Ví, že policistu nelze urazit - totiž, že z moci svého úřadu snese každou urážku bez zachvění. Nenechá se vtáhnout do školáckého sporu: kdo si začal. Problém policisty je jasný: nedopustí, aby se ze špatného parkování vyvinula rvačka. Z důstojnosti svého úřadu nevstoupí do problému, který se jmenuje "udeřila mě žena". Když žena udeří, policista se usmívá. O hrubosti a neomalenosti bývalé policie vědí pamětníci své. Z každého, kdo se včas neponížil a nepřikrčil, vyrobila pachatele. Když chtěla. Od těch dob ušla policie dvanáct let. Na té cestě zastihla ji příhoda: ze špatného parkování rvačka, obvinění, zadržování a předvádění lidí. S průvodními efekty hrubosti a bití. A s trapným sporem: kdo začal. Za starých časů šlo by vše ještě dál: k rozsudkům a trestům. Starodávná poučka zněla: Ohni se a poniž, občane. Na esenbáka nikdo nemá. I dnes česká policie za svými hochy stojí. Říká: na tvrdosti měli ještě přidat. Vede obhajobu směrem "Kuvajťané si začali". Myslí, že vyhraje. Myslí, že jsou dvě rovnocenné strany, oni a my. Ať už ji udeřila kuvajtská dívka, či neudeřila, mýlí se. Neukazuje vítězství, nýbrž staré způsoby. Myslí, že vyřešila problém špatného parkování. Neví, že stvořila problém větší. Co o ní řeknou? Postaru bije lidi.

Boj vzdělanců s Novou
1.2.2002    Mladá fronta DNES    str. 06    Názory
    KAREL STEIGERWALD        
Proti nevěstincům protestují hlavně jejich návštěvníci

Pořádný český vzdělanec, sám často nositel nevkusu, proti nevkusu rád bojuje. Za předního ničitele vkusu označuje Novu. Vychází z domněnky, že Česká země nějaký vkus má či v lepších časech měla.Češi se odjakživa špatně oblékají, stavějí si ohyzdné příbytky, holdují špatné dechovce, stolují jako čeledíni a na WC se chovají jako vepři. Za krásu považují to, co uvidí v časopise Schöner Wohnen. Když jdou lesem, ihned jej odpudivě zasviní. Pohodí tam stará kamna, botu a pet láhev. Když dojdou do města, koupí si strašlivě ošklivé předměty, které se jim líbí. Nova v tom může sehrát jen malou roli. Někdy dokonce blahodárnou - když ukáže obrázky z dalekých krajů. Některé Čechy na peci by mohlo něco trknout. Podivné je, že každý bojovník proti nevkusu je s pořady Novy dobře obeznámen. Asi se často dívá. Někdy by se však měl podívat i na ostatní TV stanice. Z mírného odstupu jsou si všechny podobné jako vejce vejci. Skladba programů, ječivá intonace, nabubřelost. Navzájem se začínají podobat i lidé na obrazovce. Zpravodajci, kteří se skoro nic nedozvěděli, na nás křičí, jako by věděli všechno. Ta paní hlasatelka - z které je televize? Těžko hádat, všechny jsou stejné. Kupodivu - švih a šmrnc má jen jedna osoba, a právě na Nově. Má tmavou pleť. Že se nadává zrovna Nově, je záhadné. Dobrá zrnka se v té záplavě banality najdou sem tam na každé stanici - i na Nově. Kdo nepostřehl, že veřejnoprávní ČT se od Novy už dávno neliší, nemá oči. Ze setrvačnosti se říká: Nova nás ničí. Když už, tak všichni. Nova, Prima, ČT atd. Na všech kanálech běží po střeše muž, žena se svléká, pak kamsi padá, kdosi střílí, následuje exploze, sympatický silák říká křehké dívce: Neboj se, všechno bude v pořádku. Můžete přepínat z kanálu na kanál, děj se celkem nepřeruší, souvislosti se navazují samy, kanál nekanál, události se řítí vpřed v jednom širokém a nekonečném proudu, jen obličeje se proměňují. Plešatec má náhle jakési vlasy, z blondýny je žena-havran, kulhavec chybí. Kam se poděl? Je na Primě v hořícím autě? Na Nově v nádrži s tekutou třaskavinou? Ne, říká u Balvína, co už jsme půl hodiny neslyšeli, že je v pořádku. Zaplaťbůh... Jenže za ním, bác, exploze. Následný požár přeskakuje z ČT do Primy. Vzdělanec přepíná a přepíná... Dívá se, jak svět končí. Zkusme si to představit: civilizace, kterou zabily televizní kamery. Ale možná ji nezabíjejí, možná ji jen fotografují. Bojovat proti nevkusu televizních stanic je přitom snadné: Vypni to, vyjdi ven a kup si skvělý román Kratochvila. Těch se totiž prodalo stokrát méně, než je vzdělanců, kteří bojují proti Nově. Jejíž program mají poctivě nakoukaný. Nova to má špatné. Je to takový celkový pachatel. Snímá naše hříchy. Nevěstinec pro naše duše. A proti fujtajblu nevěstinců se musí bojovat. To ví každý jejich návštěvník.

Zrušme prezidenta
31.1.2002    Mladá fronta DNES    str. 06    Názory
    KAREL STEIGERWALD        
Přímá volba prezidenta možná bude hlavním tématem příštích voleb. Přitom je to téma, které nic vážného neznamená a života občanů se nijak podstatněji nedotýká. Některé země mají volbu přímou, v jiných volí prezidenta zastupitelé. Ústavy to upravují různě. Lze si představit i zemi, v níž jsou prezidenti třeba dva. Jeden pro doma, druhý navenek. Jinde se prezidenti střídají v úřadě tak rychle, že si je občanstvo sotva zapamatuje. O kvalitě demokracie a svobody to samo o sobě nevypovídá nic. Je snad americká demokracie s prezidentem, který řídí vládu, kvalitnější než britská, která prezidenta nemá? Britové spojili demokracii s královstvím - a také to jde pěkně. My, kteří bychom krále nepřipustili, můžeme i se všemi našimi prezidenty britskou svobodu stále ještě jen závidět. Britové mohou mít zákon proti čarodějnicím - a britské čarodějnice mohou být nejsvobodnější ze všech čarodějnic světa. Politické strany nám nabízejí obrovské a zbytečné téma: přímou volbu prezidenta. Chtějí v nás vyvolat dojem, že právě tato otázka rozhodne zásadním způsobem o naší budoucnosti. Vlichocují se voličstvu - jen vy máte právo říci, kdo bude vaším prezidentem. Vážnosti tématu dodává i sám nynější prezident. Říká: Mého nástupce volte přímo. Mohl by však také říkat, kdybychom dnes přímou volbu prezidenta měli, ať jeho nástupce volí poslanci. Obě volby jsou dobré i špatné, k oběma nashromáždíme dost dobrých i špatných důvodů. Přečtěme tu radu našich politiků jinak. Nejde jim o to, abychom změnou ústavy všichni dosáhli nějakého zlepšení, nýbrž o to, aby oni dosáhli nějakého zlepšení. Cyril Svoboda myslí, že přímou volbou prezidenta vhodil mezi lid užitečnou předvolební hračku. Pohrají si - a zvolí mě. Mnozí věří, že přímá volba nepustí na Hrad nenáviděného Klause. Čtenář posledního průzkumu by měl z téhož důvodu přímou volbu naopak odmítat. Pustila by na Hrad Klause. Unie svobody chtěla většinový volební systém. Ovšem jen dokud věřila, že nejsilnější stranou bude ona. Tandem ODS - ČSSD chtěl změnu volebního zákona - aby zmizely ty malé obtížné strany. Havel věří, že zpříma volený prezident Neklaus nebude závislý na politických stranách. Znamená to, že nepřímo volený Havel závislý je? Před naší zemí leží sto problémů. Způsob volby prezidenta má číslo sto jedna. Máme-li se o tu volbu servat, bylo by lepší úřad prezidenta zrušit. Nikde není psáno, že jej skutečně potřebujeme.

Protest
30.1.2002    Mladá fronta DNES    str. 06    Názory
    KAREL STEIGERWALD        
Komentář

Zemanův ministr Kavan poslal do Vídně protestní nótu. Ping-pong pokračuje. Hned zkraje napišme, že nóta je na místě. Oč jde? Generální tajemník Haiderovy vládní strany Svobodných Sichrovsky vyzval Prahu k "přehodnocení" důsledků rasového pronásledování Židů. Je to podivná výzva. K pronásledování Židů v Československu došlo po násilném příchodu Němců (a Rakušanů), které nikdo z Čechů nezval a nevítal. To pronásledování neprováděli občané nižšího občanství (protektorátního), nýbrž občané Říše. (I Rakušané). Připomeňme, že i všichni tři velitelé sběrného ghetta Terezín byli Rakušané. Rakušané také převládali mezi dozorci v koncentrácích i v oddílech SS. Mohli bychom říci Haiderovou intonací: Rakušané byli lidé pro špinavou práci. Rakušané (někteří) tenkrát říkali: Ale my jsme Němci. I Heydrichův nástupce, německý Kaltenbrunner, byl Rakušan. Do příchodu Němců (a Rakušanů) těšili se naši Židé spolu s ostatními občany (včetně českých Němců) občanským svobodám, jaké tehdy nabízelo jen málo států. (Rakousko ne.) Sám Sichrovsky vidí, že takto pokračovat mohou obě strany do nekonečna. Majetek zabitých Židů skončil v rukou Němců (a Rakušanů). K jeho vrácení po válce nedošlo. Komunistické vlády vzaly majetek i ostatním občanům a tím je groteskně učinily s Židy rovnoprávnými. K vrácení majetku došlo až po pádu komunismu. Postkomunistické vlády odškodnění provedly v míře maximálně možné. Kdyby se vypořádaly s jinými problémy stejně dobře, byly by zlaté. Sichrovského útok je nepochopitelný, pokud se o něj zajímáme v souvislosti s fakty. Ještě nepochopitelnější je, když si připomeneme, že Sichrovsky sám je Žid - a dějiny minulého století a osud svého lidu v něm by měl znát ještě lépe než my. Neměl by ve faktech bruslit. Nejméně pochopitelné však je, že strana, která nemá k nacionálnímu socialismu daleko, má za mluvčího právě Sichrovského, Žida - a že zrovna on, Žid, jí dělá sekretáře. Moderní doba je nevídaně paradoxní. V čem je smysl toho ping-pongu? Stupňovat! Nezastavovat se. O žralocích se píše, že se udusí, jakmile neplavou. Eskalace napětí mezi státy má podobnou vlastnost - musí pokračovat, jinak zahyne. Odtud plyne Sichrovského eskalace. Má tedy česká strana posílat do Vídně nótu jako reakci na výroky podivuhodně postmoderního židovsko-rasistického sekretáře? Rozhodně má. Haiderova strana je strana vládní. Problém Haider a Sychrovsky je problém Rakušanů, ne Čechů. Nóta tam, nóta sem. Problém Čechů je v této chvíli lehčí než před týdnem: aby tu nótu do Vídně nenapsal opět nějaký zbytečný hulvát. To by se veškerý rozum zas vytratil. Už teď ho v příběhu není mnoho. Eskalovat výčitky a výtky je snadné. Snadnější než eskalovat smírné soužití. Před týdnem to byl Zeman. Teď je na tahu, díky Sichrovskému, Vídeň

ČT v cukru s máslem
29.1.2002    Mladá fronta DNES    str. 06    Názory
    KAREL STEIGERWALD        
Glosy

Veřejnoprávnost, či chcete-li veřejná služba, má tvář plnou otazníků: Kdo a kam jí zvedá laťku, jakou má konkurenci či v jakém cukru s máslem ta veřejnoprávnost pobývá? Program České televize má sjednocující vlastnost: pořady se vyrábějí snadno, lehce, cestou nejmenší námahy, cestou nejméně nápaditou. Pomalost, nuda, banální vidění. Jako by po tvůrcích nikdo nechtěl víc. V ČT se berou první nápady. Možná že právě tato tvořivá ledabylost je ono záhadné "veřejnoprávní". Kdo je však dnes ochoten ČT kritizovat, či ji dokonce trochu přiškrtit? Rozhádaná rada, kterou patrně vysilují spory Knížáka s Kohákem? Kymácející se ředitel, jemuž dávají nůž na krk zaměstnanci zleva, parlament zprava? Kdo by si dnes troufl na ostrou formulaci: Vaše programy jsou mizerné, bez nápadu a ducha. Leda snad autor této poznámky, na jehož mínění však nezáleží. Veřejnoprávnost, zdá se, je určitý druh nedotknutelnosti. Dotkni se ČT a řeknou ti: Ruce pryč, ty uchvatiteli naší nezávislosti! Být veřejnoprávní tvořitel je bezpečné bydlo pro naduté. Na kritiku se tahle republika bráchů ozve: Jsme veřejnoprávní, a to je zvláštní duchovno.

Vždy nám bylo lépe dřív než potom
26.1.2002    Mladá fronta DNES    str. 06    Názory
    KAREL STEIGERWALD        
Čtěme výzkum: třicet procent lidí si myslí, že současní politici jsou na vyšší morální úrovni než předlistopadoví. Neboli sedmdesát procent lidí věří, že je to stejné a horší, než bývalo. Klesá morální kredit a odborné schopnosti, zato rostou výsady. Předlistopadový režim je na tom stále lépe - za sto let možná bude z něj už ráj. Podivné je jen jedno: proč jej (neboli dnešní komunisty) volí tak málo lidí. V průzkumech chvála, u voleb nic. Jak tomu rozumět? Podstatou demokracie je kritika. Všeho všemi. Ustavičně. Někdy z toho jde hlava kolem. Každý krok kohokoliv je kritizován - na nikom nitka suchá. Slabší povaha má toho mnohdy dost. Veřejný prostor je zalit samou negací. O dobré věci nebo o chválu nezajímá se nikdo. Úspěch mají hromadiči vin - hlasatelé katastrof, proroci varující před zkázou, zkyslé povahy ustavičně dštící zmar. Kdo se dívá, lomí rukama: strašlivá věc tahle svoboda - všechno je v ní špatně. A opozice - jak pěkně drtí vládu. Kdy nějaký záměr vlády široká veřejnost přivítala? Snad jen tehdy, když je ten záměr objektivně škodlivý všem. Pak k jakési dočasné shodě dojde, protože lidem se líbí, když ti ostatní na něco doplatí. Základní vlastnosti demokracie jsou: deficit poctivosti, nedostatek cti, nekompetentnost politické reprezentace, mizerné morální kvality lidí veřejně činných. Politické činovnictvo si vytrucovává čím dál větší privilegia, výsady a důstojenství. Poměry jsou čím dál horší, politika je stále větší svinstvo, co předloni ještě nebylo možné, to si letos dovolí už každý! Za rok či dva bude ještě hůř. Čestní poctivci (to jsme my všichni) vážně varují: stmívá se nad námi. I průzkumy to dokazují! Podstatou předlistopadového režimu byla chvála. Ve všech směrech bylo lépe. Politici byli mravnější, také neúplatnější, skromní, dřeli pro blaho všech. Nekradlo se, čest byla ctěna, všichni si byli rovni před zákonem i stranou, oblíbená slova byla rozkvět, vzestup, pokrok. Každý rok bylo lépe než vloni, velký skok vpřed znamenala každá pětiletka! Rostla procenta, tuny na hlavu a cement na metr čtvereční. Noviny popisovaly úspěchy. Žádné drobné zlepšení nezůstalo bez povšimnutí. Kritika se chápala jako pokus přiložit ruku k dobrému dílu. Říkalo se: konstruktivní kritika. Většinou vyšlo najevo, že kritika je jen jiná forma chvály. Nikomu nemusela z ničeho jít hlava kolem. Úspěchů bylo dost. V popředí byli ti nejlepší, nejkvalitnější a nejodbornější. Každé hnutí vlády - chvála. I sport přinášel pěkná čísla. Lidé četli poezii, podnikali výpravy za poznáním. I sex byl rovnější - bylo méně homosexuálů. Ostatní zvrácenosti se ani neznaly. Není divu, že i výzkumy to zaznamenávají. Dřív bylo lépe. Zapišme si: my Čechové jsme odjakživa čekali, že jednou bude líp. A dneska vidíme, že líp už bylo tenkrát, když jsme na to zlepšení teprve čekali. I ta první republika měla pěkné hněvivé heslo: Tohle by za Rakouska možné nebylo!

Peníze nesmrdět
26.1.2002    Mladá fronta DNES    str. 06    Názory
    KAREL STEIGERWALD        
glosa 

Česká rasista může být radovat. Sám už žlutá rákosník obchodovat s jeho myšlení. Prodávat na krám nahrávky rasistická píseň mnoho. Ráda je i rasista nemecká. Tady moct to koupit. Jedna z písní se jmenuje Šťastnou cestu zpátky do Saigonu. Je to překvapivé. Naši Vietnamci často trpí nesnášenlivostí. A obživují se prodejem písní, které nesnášenlivost vychvalují. Určitá tradice tu však je. Židovské firmy vyrábějící pro církev kříže s Ježíšem Kristem, například. Horší příklady: sovětské dodávky strategického zboží Hitlerovi - v předvečer války. Americké dodávky do Německa před rokem 1941. Najdeme ještě paradoxnější výjevy: český nacista brojí proti nižším rasám, jako by nečetl, že v očích pořádného nacisty je především on sám, ploskolebý Čech, tou nižší rasou. Svět si často nevidí do vlastních úst. Peníze nesmrdět, řekli by vietnamští obchodníci s úsměvem. Jejich život mezi Čechy není vždy med. Až zase na ně vycení český rasismus zuby, mohou si říci - rasismus je dobrý obchod, ale přece jen smrdí. Stejně jako peníze, které nám vynáší.

Dej sem ráj, lumpe
25.1.2002    Mladá fronta DNES    str. 06    Názory
    KAREL STEIGERWALD        
Glosa

Jihočeský poslanec Beneš (ODS) je rád, že jeho soupeřem ve volbách bude opět předseda Špidla (ČSSD). Před čtyřmi lety byla, říká Beneš, Benešova pozice obtížnější. Špidla tehdy sliboval voličům sociální systém ze Švédska, penze z Německa a příjmy z Británie. To se voličům líbilo. Dnes má Beneš velkou výhodu, protože se to nepovedlo a slibovaný ráj na zemi se nesplnil. Beneš doufá, že Jihočeši uplatní zdravý rozum. Může to tak být. Beneš však musí uvažovat, co bude za další čtyři roky. Už teď můžeme odhadnout, že ani jím (Benešem) slibovaný ráj se nesplní. Jihočeši zas uplatní svůj zdravý rozum a velkou výhodu bude mít Špidla. Ani Špidla se nemůže moc radovat. Zas uplynou čtyři roky, zas jeden ráj v tahu... a na tahu bude zas ten Beneš. A tak pořád dokola. Potíž je, že kandidáti musí před volbami ráje nabízet, aby si jich někdo všiml. Zkuste si představit kandidáta, který křičí na voliče: Postarej se o sebe sám, ty lenochu! Ten by to daleko nedotáhl. To jen Churchill uměl slíbit krev a slzy. Chrastit s ráji je bezpečnější. Ráj sám je pěkná, všeobecná a lákavá věc. Má jedinou slabinu. Totiž tu, že ráje, jak známo, nepřicházejí. Ačkoliv je pořád všichni chtějí. Možná že nejhlavnější politické heslo doby má tuto zlověstnou podobu: Dej sem ráj, ty lumpe! Chudáci kandidáti.

Štrougalův proces: odejdou jako sfingy?
24.1.2002    Mladá fronta DNES    str. 06    Názory
    KAREL STEIGERWALD        
Proces se Štrougalem se pohybuje vpřed neobyčejně váhavě. Jeden krok dopředu, dva zpět. Komických pocitů se pozorovatel nezbaví. Štrougal jako ministr vnitra měl v šedesátých letech zabránit vyšetření tří komunistických vražd ze začátku let padesátých. No proto snad byl komunistickým ministrem vnitra, aby takovému vyšetřování zabraňoval - to vědí už i děti. Komunistu, jak vyšetřuje, že komunisté vraždí - kde to kdy bylo k vidění? Na druhé straně - vyšetřuje ty tři vraždy někdo alespoň dnes, posledních deset let? Co naše paměť sahá, ne. Ať už to dnes někdo brzdí nebo ne, nevyšetřeného svinstva máme možná skoro tolik jako za Štrougala. Soudit komunisty je obtížné. Ani soudům není jasné, na jakou vinu se vlastně mají ptát. Všimněte si, jak dobře a s jakou chutí se soudí pohraničníci, vojáci v základní službě. Vystřelil, nevystřelil, trefil se, netrefil, hotovo dvacet. Problémy těchto malých pěšáků jsou pro soudy pochopitelné a uchopitelné. Zeptat se: trefil jste ho, je snadné. Soudit předsedu komunistické vlády je příliš velké abstraktum. Na co se ho vlastně ptát? Vypálit trest nějakému blátošlapovi je lehké. Štrougalova komedie se točí kolem papírku - byl-li papírek, či nebyl, podepsal-li jej, či nikoliv. Obžalovaný se vykrucuje - na to, jak vysoko byl, nedůstojně. Mohl by být statečnější. Dobře ví, že mu celkem nic vážného nehrozí, a že má tedy volné ruce. Do vězení jistě nikdy nepůjde. Říkat u soudu, že mocní s ním, Štrougalem, tehdy v šedesátých letech zatočili, je směšné. Všelijak se handrkovat o podpisy a obracet na ruby, zda chtěl Štrougal spravedlnost, nebo ji naopak chtěl potlačit, je stejně směšné. Mohl by využít situace a jít na to jinak. Soudy nesoudy, každý ví, že dvacet let tvořil s Husákem dvojici nejmocnějších. Mohl by podat, třebas i u soudu, nenahraditelné svědectví z těch dob. Jeho inteligence (rozhodně výrazně vyšší než kolegů) mu jistě umožňovala událostem, v nichž hrál prim, rozumět a mít do nich kvalifikovaný vhled. Mohl by národu podat jakési odškodné - podrobnější zprávu a kvalifikované doznání. S důstojností, řekněme, Alberta Speera. Tato poznámka nepřirovnává Štrougala ke Speerovi, nýbrž připomíná, že Speer šel v rozboru toho, co prožil, hodně do hloubky. Kdo se chce v nacismu vyznat, má k tomu dnes už dost zajímavé literatury - i od nacistů. Komunisté se z dějin vytrácejí jako dým. Krom činů nezanechávají žádná svědectví. Žádné paměti, natož rozbory událostí po nich nezůstávají. Otázka je, zda by jich byli duchovně schopni. Štrougal ano. Možná by jeho zpráva pomohla o kus postoupit v pochopení té doby. Rozhodně by to imponovalo víc než nedůstojné vykrucování se u soudu, který Štrougala stejně nemůže vážně ohrozit. Vyrovnání s minulostí - podle mnoha lidí jde především o zúčtování, podle jiných se naopak má o minulosti mlčet - dostává u nás zvláštní podobu. Už je, velikány a přední činitele minulého režimu, jen prosíme: nechtěli byste, když už nic víc, alespoň podat nějaké vysvětlení? Třeba svou obhajobu? Svědectví? Zprávu? Čtyřicet let jste pěstovali své vědy, měli jste katedry, fakulty, univerzity. Tisíce vykladačů, vlastních vědců i propagandistů. Miliony knih, miliardy slov. Počínaje 21. listopadem 1989 nastalo kol komunismu ticho. Od toho dne už ani slovo. Ani nynější komunisté si nesepsali žádné poučení. Jen Biĺak přirovnal marx-leninismus k houslím, na které lze hrát krásně. Možná budou komunisté důslední. Odejdou jako sfingy. Soudruzi lidé, lamte si hlavy sami.

Propusťte Zemana
22.1.2002    Mladá fronta DNES    str. 06    Názory
    KAREL STEIGERWALD        
Zeman má pravdu. Velké množství Rakušanů vítalo nacismus. Sudetští Němci v obrovském měřítku dali přednost nacionálnímu socialismu Hitlera před nacionální demokracií Čechů. Pod Čechy čekal je sice život národnostní menšiny v cizojazyčném státě, ale také život svobodných občanů. Pod Hitlerem svobodu neměli, dočkali se války, zločinů, vysídlení a vraždění. Pravdu má i Haider. Velké množství Čechů pomáhalo zatáhnout ruský komunismus do Evropy. Čtyřicet let mu Češi sloužili. Nikde v Evropě se komunismus nedočkal takové podpory. Zapustil kořeny, z nichž dodnes vyrážejí pěkná kvítka. Co si ty dva nárůdky chtějí vyčítat? K čemu jim ty dvě pravdy jsou? K boji přeci. Z každé složité skutečnosti lze vyškubnout úryvek, který se jeví jako kus poctivé pravdy. A který se také hodí jako klacek. S takovými kousíčky pravd vždy bojovně mávali hitlerovci, stalinčíci, fašističtí vlastenci a jiná populistická chamraď. Je to výhodné: mít pravdu a klacek v ruce k tomu. Kdo chce zrušit mezinárodní porozumění, mír, klid, komunikaci mezi státy a národy, nasadí vždy do debaty takové pravdy. Spolu s požadavky a nároky na odstranění křivd - skutečných či domnělých. Moudrý talmud tuto praxi shrnul do lapidární poučky: kde je pravda, tam je i válka. Haider a Zeman jdou tímto směrem. Rozněcují svými pravdivými úryvky nenávist k nepříteli: Čechům a Rakušanům. O žádné pravdy o postnacismu či postkomunismu ani o elektrárnu v Temelíně jim nejde. Očerněním nepřítele chtějí získat lásku spoluobčanů. A možná, nepodceňujme, že obě jejich hrbaté duše se takto srdnatě chtějí samy sobě jevit. Nebudu zbaběle mlčet, chlubí se Zeman. Nejde však o odvahu. Hulvátstvím posiluje to horší na Rakousku i na Češích. Zeman prudce ze dne na den otočil českou zahraniční politiku. Od smlouvání pravidel, od dohod a hledání vzájemných ústupků přikročil k siláckému pokřiku. Od obvyklých a vyzkoušených dohadovacích praktik demokracie přistoupil k orientálním manýrám. Od politických polotónů k politice klacku. Poškozuje vlastní zemi. Opatřuje jí pověst extremistického Hulvátova. Dvě země žene do konfrontace - v té či oné podobě. Jeho vláda nemá k takové politice žádný mandát. Socialisté s ní nešli do voleb, nemají ji v programu a do minulého týdne ji ani nepraktikovali. Nenabízely ji na politickém trhu ani jiné strany. Zeman chce z politiky za půl roku odejít. Ať tedy jde hned. Parlament by mu měl rozhodování usnadnit a jeho menšinovou vládu bez okolků propustit. Důvod k tomu je vážný. Zeman sám od sebe, svými proslulými ústy, jako nějaký panovník, otáčí stát k zatuchlému šovinismu. Ospravedlnit ho nemůže to, že Haider dělá totéž. Haidera ať odmítají či neodmítají Rakušané. Vydrželi už i prezidenta s nacistickou minulostí. Třeba vydrží i Haidera. Náš problém je jiný: není žádný důvod držet v čele vlády bojovníka, který i přes hranice nadává do idiotů. Zeman posadil českou politiku na rozcestí: buďto nedůtklivý provinční Hulvátov, nebo sebevědomá a vlídná evropská země. Je třeba si vybrat.

Ukradeno Židům
19.1.2002    Mladá fronta DNES    str. 07    Názory
    KAREL STEIGERWALD        
Glosy

Umění cestuje světem. Návštěva světových galerií není ničím víc než výpravou po stopách krve, slz, vraždění a loupeží. Nacisté zavraždili většinu českých Židů. Jejich majetek arizovali neboli ukradli. Jako by předjímali své nástupce. Po válce se nacisty ukradený židovský majetek nevracel. Všechno připadlo komunistickému státu. A ten přece majetek nevracel, nýbrž také bral. Bezostyšnost, s níž komunistický stát ukradený židovský majetek držel, byla sice zarážející, ale pochopitelná: sám bral se stejnou chutí. Nejen Židům, všem. Demokratickému státu trvalo deset let, než pochopil. K navracení židovského majetku dědicům doma i v zahraničí konečně dochází. Umění opět pocestuje. Jsou to po bezmála šedesáti letech, po všech těch krutostech jen kapky v moři. Maličké náplasti na velké jizvy. Stát vrací - částečně. Jde často o národní kulturní památky. To však lze říci o každém krásném obraze, který v Česku je. Napište pod něj: ukradeno Židům za časů vraždění. Čeho bude ten obraz památkou? Národní kultury? Ne, krádeží. Vítejme ty kapky v moři.

Vrahem je ten zloděj!
18.1.2002    Mladá fronta DNES    str. 06    Názory
    KAREL STEIGERWALD        
Glosy

Veřejnost řeší, jestli mělnický policista, který omylem při stíhání zločince zastřelil kolemjdoucí ženu, dostal dost trestu, málo trestu či přiměřeně trestu. Každý má jiný pohled. Za život člověka - podmínka? Nebo naopak: trestat neštěstí? Je to prožluklý příběh, zúčastnění klidu nenajdou. V celé debatě ovšem zaniká, kdo je vrahem. Právníci teď možná proskočí okny. My neprávníci to napsat můžeme: vrahem je zločinec v ukradeném autě, který jel městem šílenou rychlostí, najížděl na policii a prchal. Nebýt jeho zločinů, nebyl by nikdo zabit. Námitka, že nestřílel, se nepřijímá. Žijeme ve světě, kde se zločinci cítí lépe než my. Mají vše k použití, zatímco lidé nevinní se musí pohybovat v úzkostně vymezeném terénu - nešlápnout vedle! Když stíháš zločin, může se stát, že sám budeš u soudu. Naučme zločince opačnému postoji: když ukradneš auto, musíš počítat, že se možná staneš i vrahem. Nebo tě někdo zastřelí. Dal jsi do pohybu zločinný děj. Mělnický zloděj aut vraždil prostřednictvím krádeže, prostřednictvím nebezpečné jízdy a také prostřednictvím zlého osudu - to vše on uvedl v chod, i osud. Nebýt jeho činů, nikdo by nezemřel. K soudu má jít zločinec, nikoliv policista. A ne za zabití, nýbrž za vraždu. Překročit zákon není jen tak. Bůh ví, jak strašné následky uvedou se v chod. Navrhuji, aby toto právníci zpracovali do zákonů.

Válka s Rakouskem je na krku
17.1.2002    Mladá fronta DNES    str. 06    Názory
    KAREL STEIGERWALD        
Duch Švejka, odpudivého českého génia, ožil. Zeman do Haidera, Haider zpět. Máme na krku válku s Rakouskem. Haider nestojí za nic, ale Zeman na tom není lépe. Švejkova politická věta zněla: Zabili jste mi strejčka, tady máte přes držku. Zeman říká, dejte přes držku Haiderovi. Důvod k válce to je. Ovšem, dojede česká zbroj až do Rakouska? Jestli Rakušané poslechnou Zemana a zbaví se postfašisty Haidera,válka být nemusí. Rakušané správně replikují, že máme doma postkomunistu Zemana. Když postkomunismus nevyženeme, dočkáme se u Jihlavy tyrolských střelců. S oblibou vzpomínáme na střední Evropu – mnohotvárné rejdiště tří kultur, německé, české, židovské. Vzájemné inspirující oplodňování, básníci, malíři, stavitelé, rozkvět umění, křižování osobností, velcí duchové světa vycházejí z pestrobarevné střední Evropy. Hudba, filozofie. Ten kvas! Současné česko-rakouské vzájemné hulvátství nás staví na zem. Toto území je tradičně opakem duchovního ráje a otevřenosti - izolacionismus, vzájemná nenávist, podezírání, chcípácká podebranost, nechuť k Čechům, Rakušanům, Židům... Šovinismus, rasismus, rvačky o jazyková nařízení, schválnosti, válka, neodvratný pád rakouské, kdysi tolik pěkné říše. Rozklad a rozpad podunajského impéria přinesl velký kal – nakonec i Hitler byl Rakušan a hloubavější šťoura si musí položit i otázku: Nebyl on ke všemu také svého druhu Čech? Oba nynější protagonisté mohou snadno přikapat trošku směsi - exploze může následovat. Fackování s Rakušany na hranicích – u vietnamských trpaslíků, českých kurev a jejich rakouských Taťků – jak silná metafora globalizace. Do takové země by se snad vrátila i velká literatura, myslím tím Rakousko i České království. Zatím si vyměňme pár vzteklých nót. Češi nejsou nóbl, Zeman je pěkně reprezentuje. Hrubý pytel a slova, práskané drzosti. A ti Rakušané! Spisovatel Thomas Bernhard ví své – nic tak hnusného, jako je v Rakousku, neviděl. Svatoušci, pokrytci, nacisté! Nóbl je leda tak Schwarzenberg, společný šlechtic. Byli jsme před Rakouskem a teď jsme za Rakouskem, říká prý kritik Just. To je trefná věta. Mohl by ještě dodat: Jak strašlivé postižení je býti Čechem! Zeman je asi větší demokrat než Haider, ale je také větší hulvát. Haider je slušně vychovaný – ale něco strašlivého. Dej to dohromady, vzniká ti střední Evropa. Kundera kdysi napsal esej o její krádeži. Kradli ji Rusové. Esej měla obrovský ohlas. Ale střední Evropu nakonec nikdo neukradl. Komunismus přežila - se vším všudy. Jaká byla, taková je. S jediným rozdílem – o česko-rakouském zupáctví můžeme takto lehce žertovat. Zeman, Haider, čert je vem. Válka z toho nebude. Švejk nejede do bitev, nýbrž do Prátru. A to je dobrá zpráva pro veškerou Evropu.

Osvobozený Vaš
16.1.2002    Mladá fronta DNES    str. 06    Názory
    KAREL STEIGERWALD        
KSČM nemá volební program jen pro členy strany, či část občanstva, říká poslanec Filip. Má volební program pro všechny lidi. Kandidovat za ni mohou i členové jiných politických stran! Prostě: S lidmi pro lidi! Prokurátora Vaše odsouzeného městským soudem za vraždu generála Píky vrchní soud zbavil trestu. Jak se to rýmuje? Jedna kuriozita předstihuje tu druhou. Filip je mazaný. Když lapá ptáčky, slíbí všechno všem. Myslí, že to je mazaná vějička. Gottwald byl ovšem mazanější. "Když k vám přijdou provokatéři, že se budou na vesnicích zakládat kolchozy, žeňte je ze vsí," radil ještě v roce 1948 (!) českým sedlákům. "KSČ žádné kolchozy zakládat nebude!" Tím sedláky zmátl. KSČ je tu proto, aby zakládala kolchozy, a ona je zakládat nebude? Proti tomu je Filipovo lákání členů jiných stran na kandidátky KSČM pod heslem "S lidmi pro lidi" jen čajíček. Vaš byl prokurátorem, který žádal, aby generála Píku zavraždili. To se stalo. Divit se nemusíme, už Gottwald sliboval, že to budou dělat: Zakroutíme buržoázii krkem! Od komunistického prokurátora nelze nic jiného čekat. Překvapivé však je, že je ten ohavný zločin promlčený. Překvapivý je také rozkmit soudů: podle jednoho sedm let kriminálu, podle druhého zastavit stíhání. Jestlipak by se našel třetí soud, který by řekl: Doživotí? A čtvrtý by mohl diktovat: Hrdina je nevinen! Soudců máme asi všeho druhu. Od soudců bychom očekávali jemnější rozlišovací nadání. Rozkmit sedmi let příliš důvěryhodně nevypadá. Jde vůbec o to, přichytit jednoho starce Vaše? Zeptejme se německy: Má smysl soudit po padesáti letech dozorce z koncentráků? Německá odpověď je dnes už jasná: Ano. A souhlasí s ní i komunisté. Soudit zločiny krutých režimů je nutné, aby ty režimy dostaly jasnou tvář. Promlčení je jejich výhra. Byl Vaš zločinec, nebo, jak on to cítí, poctivý právník? To je příležitost pro Filipa a spol. Nynější komunisté by se měli v rámci kampaně S lidmi pro lidi zřetelně vyjádřit, jak to vidí. Kdo vlastně zavraždil generála Píku? Intriky imperialistů? Gottwaldova krvelačnost? Stalin z Moskvy? Či Vaš? Nebo byl Píka "agent" a trest smrti dostal po právu? Dnešní komunismus je nekonečnou záhadou. Co vlastně dnes komunisti chtějí, co prosazují, obdivují? Jejich odpovědi jsou záhadné, protimluvné. Svoboda Vaše je šance říci tak, či tak. Ale komunisté to neudělají, jejich šance je opačná: mluvit záhadně, nejasně, všeobecně.

Vládní divadlo: Křižník u kůlu
15.1.2002    Mladá fronta DNES    str. 06    Názory
    KAREL STEIGERWALD        
Debata o stěhování Svobodné Evropy ve skutečnosti žádnou debatou o stěhování není. To se jen vláda a přilehlé složky marnivě předvádějí. Přistavení obrněnci. Cha! Kdo by chtěl budovu SE opravdu chránit, posadil by je tam náhle, nečekaně a kolem dokola. Vláda však hrála divadlo - záchrana se blíží, už tu bude - protože si to chtěla užít. Jakási husitská vozba. Hle, jak ostře bdíme nad bezpečností lidu! Ale divadlo se protáhlo - vozba zlomyslně nedojela celá. A její smysl pak záležel v tom, že jí vtipálci ukradli reflektor. Teroristům, pokud by chtěli útočit, v ničem nebrání. Brání pražské dopravě. Říká: Já čním, trčím! Ať naši lidé vidí, kvůli komu jsou na magistrále tlačenice. Kdo by opravdu chtěl budovu vyhodit do vzduchu, přijede z druhé strany, kde vozba nestojí. Nebo přijde pěšky, v taškách bude mít nálože, projde jako divadelní návštěvník z opery tunelem pod budovu SE, a tam - buch! I s venku číhající vozbou. Buďto půjde jednou, bude mít více tašek, nebo si tam nálože nanosí postupně, nebo teroristů půjde víc, ale neraďme. Buch! Nebo s bagrem plným třaskavin z dálnice od jihu - bum dolů. Také střílet z Vinohrad raketové nálože - prásk! Na rogalu z nebes - křach! V tom všem obrněnci nehrají roli - krom role politické rekvizity: Není pravda, že tu šaškujeme. My tu bdíme! Stěhování. Cha, cha! Smyslem není větší bezpečnost objektu - pokud nemají na mysli bunkr hluboko v zemi, smyslem je zase jen divadlo. A jakýsi důležitý spodní tón: ta Svobodka je prostě nebezpečná. To vždycky byla. Řada vládních činitelů a lidí okolo nich to má v krvi ze starých časů. Lidé tam uvnitř cosi kecají a venku mohou trpět našinci. Stěhujme, hej! Dejte ovšem Svobodku, kam chcete, terorista klidně trefí něco jiného. Vojenský stratég řekne: Čím víc uchráníte Svobodku, tím víc ohrozíte Pražský hrad. Nebo vládu, parlament, jak je ctěná fantazie. Jediná účinná obrana - přestěhujte všechno někam jinam. Možná, že to vládu ještě napadne. Cíle všech těch řečí o nebezpečí a stěhování jsou dva: vláda předvede, jak se stará o naši bezpečnost, a současně i na tu Svobodku šikovně něco nalepí: pozor, je nebezpečná. Nebezpeční jsou však teroristé, nikoliv jejich cíl. Bezpečí nezajistí ani stěhování, ani obrněnci, nýbrž jen a jen honba za teroristy a jejich pomahači. Plošně, všude, ustavičně. Vláda dává přednost viditelnějšímu efektu: chlubit se svými zbytečnými kejkly. Zachmuří se, stěhovat, či nestěhovat? Na tváři roste jí výraz státníka. Mít křižník, uváže ho ke kůlu u Státní opery. Bum, prásk.

Český tlach
7.1.2002    Mladá fronta DNES    str. 06    Názory
    KAREL STEIGERWALD        
České tajné služby nemají dobrou pověst. Ať už mezi nimi probíhá "válka", či je "klid zbraní", jejich nízká důvěryhodnost trvá. Příčiny: přílišná blízkost k politickým hrám, časté a nápadné podezření z průsaku různých tajných informací, vzájemné obviňování, nečisté politické příslužby (zemanovské či Baštovy kufříčky). Veřejnost těžko změří, jak jsou tajné služby profesionální, nakolik jsou efektivní a jaký užitek státu vlastně dávají. Pochybnosti tu jsou - špatnou pověst si vytvářejí tajné služby samy. Trapnost aférek vzbuzuje podezření zásadnější: co vlastně umějí? Umějí chránit sebe. Metoda je snadná: vytvářej aféry, obtížně uchopitelné skandály a rvačky před zraky veřejnosti. Až všechny umoříš nejapností těch šarvátek, přestaň. Politikům se uleví - konečně je klid. A to hlavní, co a jak tajná služba vlastně dělá, zůstane mimo zájem. Šéf BIS Růžek, sám muž s nedobrou pověstí, obviní šéfa Národního bezpečnostního úřadu Kadlece, že manipuluje s bezpečnostními prověrkami. Kadlec na oplátku zaútočí na Růžka. Vznikne válka. Obvinění nikdo neprověří. Závěr je: zaplať Bůh, že je po válce. Nikdo už se neohlédne zpět, šťourat se v ničem nebude. Volby na krku. Obě služby mají klid. Dobrý příklad manipulace s užší politickou veřejností. Mezitím je Zemanův tajemník Heřman, byvší tajemník KSČ, prověřen. A přitom - je větší nebezpečí pro tajemství než tajemník KSČ? K odpovědi na tuto otázku nemusí být člověk ani odborníkem na tajné otázky. S tajnými věcmi se u nás manipuluje a kouzlí rádo. Neodepře si to ani předseda vlády. Přední politické huby chodí na špacír - nikdo se nemůže divit "tajným službám", že je napodobují. Tajné služby u nás nejsou ani tak kvůli státu a pro stát, nýbrž především pro kejkle politiků. Vyzvědači, tajemství, agenti, nebo roznašeči drbů? Prověřovat, vyzvídat, čmuchat, obcovat s tajnostmi... Jak lákavé pro svět politiky - mít tamtu tajnou informaci, toto skrytě použít, dozvědět se... Každý politik by rád přeskočil první odstavec demokracie: bezpečnostní služba je neutrální, je na řetěze, je zticha a je slušná. V druhém odstavci se pak píše: pachatele každého podivnějšího pohybu ihned vyvrhnout. Nic není nebezpečnějšího než bezpečnostní služba. Zejména, když z ní unikají informace. A dokonce nikoliv cestou spiknutí a zrady, nýbrž cestou českého tlachu.

Osud rudých ničemů
4.1.2002    Mladá fronta DNES    str. 06    Názory
    KAREL STEIGERWALD        
Komunisté využívali k různým svým záměrům i nacistické zločince. Omilostnili je, postarali se jim o beztrestnost. To je hnusné, ale nikoho by to nemělo udivovat. Velikost úkolu "vybudovat ráj na zemi" snadno takové podlosti ospravedlnila. Kdo si dává hodně veliké a ušlechtilé cíle, často použije hodně nízké prostředky. Říká se pak, že z lesa odletují třísky, když se kácí, že účel světí prostředky, že od velikého poslání nás neodradí nějaké malicherné výčitky. Přetahovat si agenty patří k základním prostocvikům tajných služeb odjakživa. Těžko je to někdo odnaučí. Dvojitý, trojitý či čtyřnásobný agent je jejich snem. Světoznámým mistrem v přeskocích byl nacistický odborník von Braun. Když jeho rakety dopravily Američany na Měsíc, ptali se zlomyslní žurnalisté: A zaručíte, že vaše raketa tentokrát nedopadne na Londýn? Je to pěkná otázka. Lidstvo letí ke hvězdám - na nacistické raketě. U vědomí slabostí lidské duše musíme se tedy zeptat: Kolik komunistických zločinců převzaly naše demokratické tajné služby? Kolik rudých ničemů vklouzlo do svých nových demokratických osudů? Aféra o tom, koho a jak komunisté využívali, je pěkná věc. Daleko pěknější však bude, až si pořídíme aféry vlastní - jak a kde ty zločince z předešlého režimu využíváme my.

Šestá republika
3.1.2002    Mladá fronta DNES    str. 06    Názory
    KAREL STEIGERWALD        
Počítejme: první národní trvala do Mnichova, druhá provizorní do březnové okupace, třetí polosvobodná od války do Vítězného února, čtvrtá byla komunistická, pátá běžela po přímé ruské okupaci, šestou žijeme teď. Začíná její třináctý rok. Jaká je? Pro někoho byl minulý rok vůbec nejlepším rokem v dějinách všech českých republik. Prosperita, růst, cesta do Evropy. Pro jiné naopak začíná stmívání: parní válec zvěstuje moderní normalizaci. Lidé prý půjdou volit a zvolí - nové okovy. Radikálové říkají: Moc bude v rukou kriminálního bratrstva. Někdo se děsí, co ještě hrozného se nám stane či si sami uděláme, jiní si libují: Jde to všechno pěkně vpřed. Děsme se: Je ještě vůbec možné někoho volit? Voleb je sice dost, zato stran málo. A ta nabídka! Strany propojené s tajným kapitálem. Šero, nenávist, manipulace a intriky. A prezidentské volby - copak je někde nějaký kandidát? Představte si: Takoví zločinci a sednou si na Hrad! Nu, proč ne, v té rozkradené zemi. Nebo se radujme: stabilní politický systém, hospodářský růst, zlepšování života, zdraví, vzhledu měst, lepší ekologické parametry, rozmach trhu, nevídané předměty v obchodech. V hezčích městech se Češi stávají menšími hulváty, stoupá vlídnost, krade se ovšem stále dost, zato domy i ulice jsou čistší, než bývaly. Lékaři nabízejí nevídané léky. Nabídka politických stran je také pěkná: Čtyřkoalice, ODS, socialisté a komunisti. Vybere si každý. Šestá republika ve svém třináctém roce zažije dobré volby s bohatým výběrem, jedinou potíží je, že vznikne vláda, kterou nevolil nikdo. Vybere ji povolební koalice - jaká, nikdo neví. Kde je naše pravda, naše čest, kde je důvěra voličů? V povolebním smlouvání? Kdo s kým a za kterými dveřmi? V nejobtížnější situaci bude Čtyřkoalice: tolik sil vydala na kritiku opoziční smlouvy a po volbách jí nezbude nic jiného, chce-li také vládnout, než nějakou smlouvu s někým, dle ní nestydatým, podepsat. Hádejte, věštci, s kým. Volební rok nám pomůže - o své republice se dozvíme zase o kus víc. Dozvíme se víc i o sobě. Možná si na zeď napíšeme poučení: Maďar by svou republiku nikdy tak nehanobil jako my. Možná ubereme v hněvu. Možná budeme ten stát mít o kus raději než dřív. Možná zjistíme, že za politikou je nějaký náš milý společný svět. Nebo také ne. Strašlivé věštby, které nám plynou tak rády z úst, poradí nám: Nejde to, založme sedmou republiku.

Co s námi bude?
2.1.2002    Mladá fronta DNES    str. 06    Názory
    KAREL STEIGERWALD        
Prezident republiky už to rozhodl: v tomto volebním roce nás čeká křižovatka, zásadní rozhodnutí, osudová volba. Tak, nebo naopak. Zvolíme peklo, či ráj. Po dvanácti letech změn nastane okamžik zásadní a rozhodující definitivní volby - člověk si ani nedokáže představit, co by bylo, kdyby se zem rozhodla špatně. Dvanáct let jste měnili zemi? To neznamená nic. Hlavní událost teprve teď přijde. Rozcestí je známé už od dřívějška: jedním směrem jde pravda s láskou, druhým pak kapitál s mafií. Jen slepý by si nevšiml prezidentova pokynu: kde se nachází co. Protože pravdu a lásku mají všichni rádi, zatímco mafii s kapitálem nikdo, neklade prezident před svůj národ žádné obtížné dilema. Všichni přirozeně jdeme s láskou a pravdou proti mafii. V tomto ohledu má však Havel velké předchůdce. Například básníka Machara. Ten píše: Dvanáct promarněných let. Je u nás bábel, zmatení jazyků. Syn nerozumí otci, bratr bratru. Všude jen zištnost, sobectví, mravní otrlost a cynismus. Nikdo nevěří v budoucnost, nikdo nevěří v demokracii, v republiku. Je úplný destrukcionismus, úplný nihilismus. Jediné, co zbývá - vyjádřit zhnusení vším a svou nevíru ke všemu. To nejsou, jak by se zdálo, slova Havlova. Tak hodnotil český svět Machar v roce 1930 v básni Mé Čechy. Vtipný Šalda k tomu tehdy dodával: Podivní pavouci. Hřeší pedantstvím a filistrovstvím. Ctnostníci a dokonalostníci z profese. Samolibí a samospravedliví jako všichni sektáři. S opovržením hledí na obyčejné hříšníky, kteří neuznávají jejich metody, jedině vedoucí ke spasení. Rádi sedají ve studené lavici sudičů. Této tradice se drží i nynější hlava státu. Vypeskuje, odsoudí a pobídne ke správnosti. Povzbudí zálibu v samohaně. Nevysvětlí však, proč máme ustavičně očekávat zásadní, definitivní, nekompromisní a konečně osudovou změnu podle její předpovědi. Ale není osudem Čechů pravý opak? Což neříkáme - nikdo nikdy nic nemá mít za definitivní? Zkusme si však zvolit takovou hlavu státu, která nám řekne: příští rok bude stejně obyčejný jako ty předešlé! My přeci chceme, aby nás ti naši Macharové samolibě a neškodně strašili. Proto básníky v Čechách máme. Však také víme, co s námi bude dál - nic.
