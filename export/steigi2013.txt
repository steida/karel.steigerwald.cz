Přehled zpráv
Volební kampaň bude pestrá	?
	28.12.2012	Mladá fronta DNES ~ str. 10 ~ Názory	
		Karel Steigerwald	
Nepodplatíš 2012: Rok krocení korupce	?
	27.12.2012	Mladá fronta DNES ~ str. 14 ~ Názory	
		Karel Steigerwald	
Ježíšek přinese dědu Mráze	?
	21.12.2012	Mladá fronta DNES ~ str. 12 ~ Názory	
		Karel Steigerwald	
Ze života parlamentu: co je dobře a co špatně	?
	20.12.2012	Mladá fronta DNES ~ str. 16 ~ Názory	
		Karel Steigerwald	
Politický dramatik Václav Havel přivedl do Čech absurdní divadlo	?
	18.12.2012	Mladá fronta DNES ~ str. 10 ~ Názory	
		Karel Steigerwald	
Pád generálů	?
	15.12.2012	Mladá fronta DNES ~ str. 12 ~ Názory	
		Karel Steigerwald	
Janoušek v Topolánkově lednici	?
	14.12.2012	Mladá fronta DNES ~ str. 10 ~ Názory	
		Karel Steigerwald	
Stát je ostrý na nás, na sebe ne	?
	11.12.2012	Mladá fronta DNES ~ str. 11 ~ Názory	
		Karel Steigerwald	
Dvojí metr Co smí levice, není dovoleno pravici	?
	10.12.2012	Mladá fronta DNES ~ str. 12 ~ Názory	
		Karel Steigerwald	
Párky a odborníci. Kde to všechno je?	?
	7.12.2012	Mladá fronta DNES ~ str. 12 ~ Názory	
		Karel Steigerwald	
Velký rozdíl: džin v lahvi a džin z lahve vypuštěný	?
	4.12.2012	Mladá fronta DNES ~ str. 11 ~ Názory	
		Karel Steigerwald	
Zloději za časů adventu	?
	30.11.2012	Mladá fronta DNES ~ str. 10 ~ Názory	
		Karel Steigerwald	
Absurdní zákon	?
	26.11.2012	Mladá fronta DNES ~ str. 12 ~ Názory	
		Karel Steigerwald	
Hlavy nehlavy	?
	20.11.2012	Mladá fronta DNES ~ str. 10 ~ Názory	
		Karel Steigerwald	
Civilizace zákazů vytlačuje svobodu	?
	19.11.2012	Mladá fronta DNES ~ str. 14 ~ Názory	
		Karel Steigerwald	
Listopad odkaz nepřináší	?
	16.11.2012	Mladá fronta DNES ~ str. 14 ~ Názory	
		Karel Steigerwald	
Teď se nedivte, vědět jste to mohli o přímé volbě už dávno	?
	15.11.2012	Mladá fronta DNES ~ str. 14 ~ Názory	
		Karel Steigerwald	
Zbytečné kontroly, zbytečné zákazy, ale musí se to. Prý...	?
	13.11.2012	Mladá fronta DNES ~ str. 11 ~ Názory	
		Karel Steigerwald	
Do rudého moře	?
	12.11.2012	Mladá fronta DNES ~ str. 12 ~ Názory	
		Karel Steigerwald	
Haiku Karla Steigerwalda	?
	9.11.2012	Mladá fronta DNES ~ str. 12 ~ Názory	
		Karel Steigerwald	
Malé charizma, velké výsledky	?
	8.11.2012	Mladá fronta DNES ~ str. 11 ~ Názory	
		Karel Steigerwald	
Prozření, pád rebelů, nebo ještě něco úplně jiného	?
	7.11.2012	Mladá fronta DNES ~ str. 10 ~ Názory	
		Karel Steigerwald	
Kongres ODS	?
	1.11.2012	Mladá fronta DNES ~ str. 14 ~ Názory	
		Karel Steigerwald	
Jak jsme slavili den znárodnění	?
	30.10.2012	Mladá fronta DNES ~ str. 10 ~ Názory	
		Karel Steigerwald	
Z dějin zrad a zrádců	?
	26.10.2012	Mladá fronta DNES ~ str. 10 ~ Názory	
		Karel Steigerwald	
Soud s Placákem se vleče kvůli právním kejklům	?
	23.10.2012	Mladá fronta DNES ~ str. 10 ~ Názory	
		Karel Steigerwald	
Rudá hrozba	?
	20.10.2012	Mladá fronta DNES ~ str. 10 ~ Názory	
		Karel Steigerwald	
Dalík, Alík a Halík ve víru důkazní nouze	?
	19.10.2012	Mladá fronta DNES ~ str. 12 ~ Názory	
		Karel Steigerwald	
Smutná zpráva, dvě veselé	?
	18.10.2012	Mladá fronta DNES ~ str. 16 ~ Názory	
		Karel Steigerwald	
Rebelové	?
	17.10.2012	Mladá fronta DNES ~ str. 14 ~ Názory	
		Karel Steigerwald	
Vládní koalice se porazila	?
	15.10.2012	Mladá fronta DNES ~ str. 15 ~ Názory	
		Karel Steigerwald	
Chudí lidé, bohatý stát	?
	10.10.2012	Mladá fronta DNES ~ str. 16 ~ Názory	
		Karel Steigerwald	
Rozhovor s nutrií Davida Drábka	?
	5.10.2012	Mladá fronta DNES ~ str. 12 ~ Názory	
		Karel Steigerwald	
Volba prezidenta: hlásí se, kteří se hlásit neměli	?
	4.10.2012	Mladá fronta DNES ~ str. 15 ~ Názory	
		Karel Steigerwald	
Atentát	?
	2.10.2012	Mladá fronta DNES ~ str. 08 ~ Názory	
		Karel Steigerwald	
Nečas a rebelové	?
	29.9.2012	Mladá fronta DNES ~ str. 10 ~ Názory	
		Karel Steigerwald	
Máme je!	?
	25.9.2012	Mladá fronta DNES ~ str. 12 ~ Názory	
		Karel Steigerwald	
Ministryně kultury v režimu utajení	?
	14.9.2012	Mladá fronta DNES ~ str. 14 ~ Názory	
		Karel Steigerwald	
Národní? Požár Havlovo dnešní ptydepe: Špatně nastavené procesy	?
	10.9.2012	Mladá fronta DNES ~ str. 12 ~ Názory	
		Karel Steigerwald	
Nic než krádež	?
	8.9.2012	Mladá fronta DNES ~ str. 10 ~ Názory	
		Karel Steigerwald	
Smysl vzpoury	?
	6.9.2012	Mladá fronta DNES ~ str. 16 ~ Názory	
		Karel Steigerwald	
Lepší než garance politiků je jasný zákon	?
	30.8.2012	Mladá fronta DNES ~ str. 13 ~ Názory	
		Karel Steigerwald	
Předseda Klaus	?
	28.8.2012	Mladá fronta DNES ~ str. 08 ~ Názory	
		Karel Steigerwald	
Kdo pokousal Putina? On sám?	?
	24.8.2012	Mladá fronta DNES ~ str. 10 ~ Názory	
		Karel Steigerwald	
Korupce může vyhrát příští volby	?
	23.8.2012	Mladá fronta DNES ~ str. 15 ~ Názory	
		Karel Steigerwald	
Rathův proces v mezičase	?
	21.8.2012	Mladá fronta DNES ~ str. 08 ~ Názory	
		Karel Steigerwald	
Stop D8	?
	1.8.2012	Mladá fronta DNES ~ str. 08 ~ Názory	
		Karel Steigerwald	
My se všemu divíme, lidi už ne	?
	31.7.2012	Mladá fronta DNES ~ str. 08 ~ Názory	
		Karl Steigerwald	
Policie v ráži	?
	30.7.2012	Mladá fronta DNES ~ str. 08 ~ Názory	
		Karel Steigerwald	
Kam se odstěhují vyžírkové a prebendy?	?
	26.7.2012	Mladá fronta DNES ~ str. 12 ~ Názory	
		Karel Steigerwald	
Registr? Nediv se, toť věc plná divů a záhad	?
	25.7.2012	Mladá fronta DNES ~ str. 13 ~ Názory	
		Karel Steigerwald	
Nesvéprávný člověk, nesvéprávný zákon	?
	24.7.2012	Mladá fronta DNES ~ str. 08 ~ Názory	
		Karel Steigerwald	
Dívka politicky zneužila policii	?
	20.7.2012	Mladá fronta DNES ~ str. 10 ~ Názory	
		Karel Steigerwald	
Soud nesoud, politici si kapsy mastit nemusí	?
	19.7.2012	Mladá fronta DNES ~ str. 12 ~ Názory	
		Karel Steigerwald	
DNA a lidská práva	?
	17.7.2012	Mladá fronta DNES ~ str. 09 ~ Názory	
		Karel Steigerwald	
Politika má smysl jen jako duel za svítání ve Stromovce	?
	14.7.2012	Mladá fronta DNES ~ str. 10 ~ Názory	
		Karel Steigerwald	
Vydali ji	?
	12.7.2012	Mladá fronta DNES ~ str. 12 ~ Názory	
		Karel Steigerwald	
Ta, kterou vydají	?
	11.7.2012	Mladá fronta DNES ~ str. 10 ~ Názory	
		Karel Steigerwald	
Oživte VONS	?
	9.7.2012	Mladá fronta DNES ~ str. 10 ~ Názory	
		Karel Steigerwald	
Kdákání funguje	?
	7.7.2012	Mladá fronta DNES ~ str. 10 ~ Názory	
		Karel Steigerwald	
Ten náš stát, má nás rád?	?
	29.6.2012	Mladá fronta DNES ~ str. 12 ~ Názory	
		Karel Steigerwald	
Kalouskovy vtipy	?
	26.6.2012	Mladá fronta DNES ~ str. 08 ~ Názory	
		Karel Steigerwald	
České dálnice: oběť byrokracie a zelených aktivistů	?
	23.6.2012	Mladá fronta DNES ~ str. 10 ~ Názory	
		Karla Steigerwalda	
Ze života havranů a lidí. Vyjde to stejně	?
	22.6.2012	Mladá fronta DNES ~ str. 10 ~ Názory	
		Karel Steigerwald	
Vydají, nevydají	?
	20.6.2012	Mladá fronta DNES ~ str. 12 ~ Názory	
		Karel Steigerwald	
Kraďte! Peklo není, je jen ráj	?
	15.6.2012	Mladá fronta DNES ~ str. 10 ~ Názory	
		Karla Steigerwalda	
Vida, i Parkanová	?
	14.6.2012	Mladá fronta DNES ~ str. 16 ~ Názory	
		Karel Steigerwald	
Ubohost zločinu: kapříci, králíci, králičina	?
	13.6.2012	Mladá fronta DNES ~ str. 10 ~ Názory	
		Karel Steigerwald	
Tragédie úniků	?
	12.6.2012	Mladá fronta DNES ~ str. 10 ~ Názory	
		Karel Steigerwald	
Korupci lidé milují. Hodí se vždy	?
	8.6.2012	Mladá fronta DNES ~ str. 10 ~ Názory	
		Karel Steigerwald	
Divná společnost	?
	7.6.2012	Mladá fronta DNES ~ str. 12 ~ Názory	
		Karel Steigerwald	
Dvě výstrahy	?
	5.6.2012	Mladá fronta DNES ~ str. 14 ~ Názory	
		Karel Steigerwald	
Politika v rybníce smíte střelit	?
	1.6.2012	Mladá fronta DNES ~ str. 10 ~ Názory	
		Karel Steigerwald	
Boj pana Tykadla	?
	31.5.2012	Mladá fronta DNES ~ str. 13 ~ Názory	
		Karel Steigerwald	
Co po Rathovi?	?
	28.5.2012	Mladá fronta DNES ~ str. 08 ~ Názory	
		Karel Steigerwald	
„Slunce“ Zápotocký	?
	23.5.2012	Mladá fronta DNES ~ str. 12 ~ Názory	
		Karel Steigerwald	
KSČM a moc	?
	21.5.2012	Mladá fronta DNES ~ str. 10 ~ Názory	
		Karel Steigerwald	
Psychopati v politice: krabice, jámy, pytle zlata	?
	17.5.2012	Mladá fronta DNES ~ str. 09 ~ Názory	
		Karel Steigerwald	
Leví a praví? Ne, zloděj a zloději	?
	11.5.2012	Mladá fronta DNES ~ str. 12 ~ Názory	
		Karel Steigerwald	
Chcete se mít lépe? Dělejte dluhy	?
	10.5.2012	Mladá fronta DNES ~ str. 12 ~ Názory	
		Karel Steigerwald	
Dostih bude napínavý, rozhodne cílová rovinka	?
	9.5.2012	Mladá fronta DNES ~ str. 12 ~ Názory	
		Karel Steigerwald	
Přímo hleď, přímo vol a nepovol!	?
	4.5.2012	Mladá fronta DNES ~ str. 10 ~ Názory	
		Karel Steigerwald	
Až jich půjdou miliony, těch i tamtěch	?
	27.4.2012	Mladá fronta DNES ~ str. 14 ~ Názory	
		Karel Steigerwald	
Do ulic	?
	26.4.2012	Mladá fronta DNES ~ str. 08 ~ Názory	
		Karel Steigerwald	
Sobotka a Chaloupka, římský bůh a římský vůl	?
	25.4.2012	Mladá fronta DNES ~ str. 14 ~ Názory	
		Karel Steigerwald	
VV v tělocvičně	?
	24.4.2012	Mladá fronta DNES ~ str. 08 ~ Názory	
		Karel Steigerwald	
Ukážete se doktorovi? Raději ne, že...	?
	20.4.2012	Mladá fronta DNES ~ str. 10 ~ Názory	
		Karel Steigerwald	
Proces zlom	?
	17.4.2012	Mladá fronta DNES ~ str. 08 ~ Názory	
		Karel Steigerwald	
Diskuse o Günteru Grassovi	?
	6.4.2012	Mladá fronta DNES ~ str. 10 ~ Názory	
		Karel Steigerwald	
Pád nepád	?
	4.4.2012	Mladá fronta DNES ~ str. 12 ~ Názory	
		Karel Steigerwald	
Pád nepád	?
	4.4.2012	Mladá fronta DNES ~ str. 12 ~ Názory	
		Karel Steigerwald	
Státu škodí stát	?
	28.3.2012	Mladá fronta DNES ~ str. 12 ~ Názory	
		Karel Steigerwald	
Razítkáři v akci	?
	26.3.2012	Mladá fronta DNES ~ str. 08 ~ Názory	
		Karel Steigerwald	
Nejmocnější je prolhané slovo	?
	23.3.2012	Mladá fronta DNES ~ str. 12 ~ Názory	
		Karel Steigerwald	
Hlasování o nedůvěře: vyskočte si z rozjetého vlaku	?
	21.3.2012	Mladá fronta DNES ~ str. 13 ~ Názory	
		Karel Steigerwald	
Šup do Vltavy	?
	20.3.2012	Mladá fronta DNES ~ str. 08 ~ Názory	
		Karel Steigerwald	
Žil byl jeden stát, neměl nás rád	?
	16.3.2012	Mladá fronta DNES ~ str. 10 ~ Názory	
		Karel Steigerwald	
Staronová politická karta: hubit úředníky	?
	13.3.2012	Mladá fronta DNES ~ str. 08 ~ Názory	
		Karel Steigerwald	
Co nám škodí	?
	8.3.2012	Mladá fronta DNES ~ str. 14 ~ Názory	
		Karel Steigerwald	
Ubohost a soud	?
	6.3.2012	Mladá fronta DNES ~ str. 10 ~ Názory	
		Karel Steigerwald	
Tři příhody a maglajz	?
	2.3.2012	Mladá fronta DNES ~ str. 10 ~ Názory	
		Karel Steigerwald	
TGM, Beneš, Havel, tři zásluhy	?
	1.3.2012	Mladá fronta DNES ~ str. 09 ~ Názory	
		Karel Steigerwald	
Rampula, nebo já	?
	27.2.2012	Mladá fronta DNES ~ str. 08 ~ Názory	
		Karel Steigerwald	
Začne konečně kapitalismus?	?
	24.2.2012	Mladá fronta DNES ~ str. 10 ~ Názory	
		Karel Steigerwald	
Státu se bojte	?
	22.2.2012	Mladá fronta DNES ~ str. 10 ~ Názory	
		Karel Steigerwald	
Dvě hvězdy: nová a okoukaná	?
	20.2.2012	Mladá fronta DNES ~ str. 08 ~ Názory	
		Karel Steigerwald	
Nepsané zákony platí stejně	?
	17.2.2012	Mladá fronta DNES ~ str. 10 ~ Názory	
		Karla Steigerwalda	
Zbytečná změna	?
	13.2.2012	Mladá fronta DNES ~ str. 12 ~ Názory	
		Karel Steigerwald	
Čí jsi, státe? Svůj, nebo občanů?	?
	10.2.2012	Mladá fronta DNES ~ str. 10 ~ Názory	
		Karel Steigerwald	
Ať nám vládne mráz s vedrem	?
	31.1.2012	Mladá fronta DNES ~ str. 08 ~ Názory	
		Karel Steigerwald	
Dopis soudcům	?
	30.1.2012	Mladá fronta DNES ~ str. 08 ~ Názory	
		Karel Steigerwald	
Dvojí jiné hrdinství: Mašíni a Palach	?
	27.1.2012	Mladá fronta DNES ~ str. 10 ~ Názory	
		Karl Steigerwald	
Exekuce: český rozum už zas nebyl doma	?
	24.1.2012	Mladá fronta DNES ~ str. 08 ~ Názory	
		Karel Steigerwald	
Imunita ke zrušení	?
	19.1.2012	Mladá fronta DNES ~ str. 14 ~ Názory	
		Karel Steigerwald	
Stanné právo	?
	18.1.2012	Mladá fronta DNES ~ str. 10 ~ Názory	
		Karel Steigerwald	
Kdo a co je Žid	?
	12.1.2012	Mladá fronta DNES ~ str. 10 ~ Názory	
		Karel Steigerwald	
Tonoucí VV se chytají stébla církevních restitucí	?
	5.1.2012	Mladá fronta DNES ~ str. 12 ~ Názory	
		Karel Steigerwald	
Lánský oběd	?
	3.1.2012	Mladá fronta DNES ~ str. 08 ~ Názory	
		Karel Steigerwald	
Hraběcí rady	?
	31.12.2011	Mladá fronta DNES ~ str. 14 ~ Názory	
		Karel Steigerwald	
Pirkovo přání platí i pro vás	?
	30.12.2011	Mladá fronta DNES ~ str. 12 ~ Názory	
		Karel Steigerwald	
Filipa hoďte voličům, ne policii	?
	28.12.2011	Mladá fronta DNES ~ str. 10 ~ Názory	
		Karel Steigerwald	
Čí je prezident, čí Ježíšek?	?
	23.12.2011	Mladá fronta DNES ~ str. 12 ~ Názory	
		Karel Steigerwald	
Ruská cesta do Evropy	?
	22.12.2011	Mladá fronta DNES ~ str. 11 ~ Názory	
		Karel Steigerwald	
Žít ve svobodě, i když je to absurdní	?
	19.12.2011	Mladá fronta DNES ~ str. 15 ~ Václav Havel	
		Karel Steigerwald	
Ze života bosonů, politiky a neutrin	?
	16.12.2011	Mladá fronta DNES ~ str. 10 ~ Názory	
		Karel Steigerwald	
Paroubkovy miliony a nové poměry protikorupční	?
	15.12.2011	Mladá fronta DNES ~ str. 14 ~ Publicistika	
		Karel Steigerwald	
Stát se rozpadá, nebo naopak?	?
	14.12.2011	Mladá fronta DNES ~ str. 10 ~ Názory	
		Karel Steigerwald	
Ministerstvo na zrušení	?
	13.12.2011	Mladá fronta DNES ~ str. 10 ~ Publicistika	
		Karel Steigerwald	
Bátora odešel, carové trvají	?
	9.12.2011	Mladá fronta DNES ~ str. 12 ~ Názory	
		Karel Steigerwald	
Zapomněl na byt	?
	6.12.2011	Mladá fronta DNES ~ str. 08 ~ Názory	
		Karel Steigerwald	
Stát spoří i plýtvá	?
	5.12.2011	Mladá fronta DNES ~ str. 10 ~ Názory	
		Karel Steigerwald	
Prachy, skočte soudci do kapsy!	?
	2.12.2011	Mladá fronta DNES ~ str. 10 ~ Názory	
		Karel Steigerwald	
Kdysi my, dnes Řekové: hanobení státu pravdou	?
	30.11.2011	Mladá fronta DNES ~ str. 14 ~ Názory	
		Karel Steigerwald	
Zatčený ředitel	?
	29.11.2011	Mladá fronta DNES ~ str. 08 ~ Názory	
		Karel Steigerwald	
Co se děje v pražské černé bedně	?
	25.11.2011	Mladá fronta DNES ~ str. 10 ~ Názory	
		Karla Steigerwalda	
Kdo zabil víc lidí, jádro, auta, či bůček?	?
	24.11.2011	Mladá fronta DNES ~ str. 12 ~ Názory	
		Karel Steigerwald	
Krize státu	?
	22.11.2011	Mladá fronta DNES ~ str. 08 ~ Názory	
		Karel Steigerwald	
Nalevo je čilý politický ruch. Bohužel bez obsahu	?
	14.11.2011	Mladá fronta DNES ~ str. 10 ~ Názory	
		Karel Steigerwald	
Trochu Gross	?
	10.11.2011	Mladá fronta DNES ~ str. 12 ~ Názory	
		Karel Steigerwald	
Haikovi mají dluhy. A nebojí se	?
	4.11.2011	Mladá fronta DNES ~ str. 10 ~ Názory	
		Karel Steigerwald	
V politice zákony proti oplzlosti neplatí. Proč?	?
	3.11.2011	Mladá fronta DNES ~ str. 10 ~ Názory	
		Karel Steigerwald	
Referendum?	?
	2.11.2011	Mladá fronta DNES ~ str. 10 ~ Názory	
		Karel Steigerwald	
Za spravedlivé rozvrstvení radosti	?
	26.10.2011	Mladá fronta DNES ~ str. 14 ~ Názory	
		Karel Steigerwald	
Libyjský samet	?
	25.10.2011	Mladá fronta DNES ~ str. 08 ~ Názory	
		Karel Steigerwald	
I nacisty v Tibetu už známe, domácího ničemu Čepičku ne	?
	18.10.2011	Mladá fronta DNES ~ str. 09 ~ Názory	
		Karel Steigerwald	
Marx se vrací?	?
	17.10.2011	Mladá fronta DNES ~ str. 08 ~ Názory	
		Karel Steigerwald	
Policie by měla utéct hodně daleko	?
	14.10.2011	Mladá fronta DNES ~ str. 14 ~ Názory	
		Karl Steigerwald	
V kriminále je plno, venku je ještě místo	?
	11.10.2011	Mladá fronta DNES ~ str. 08 ~ Názory	
		Karel Steigerwald	
Buldozerův pád	?
	8.10.2011	Mladá fronta DNES ~ str. 08 ~ Názory	
		Karel Steigerwald	
Republika gangů	?
	3.10.2011	Mladá fronta DNES ~ str. 08 ~ Názory	
		Karel Steigerwald	
Běda, vrah po letech v rukou Čechů	?
	30.9.2011	Mladá fronta DNES ~ str. 10 ~ Názory	
		Karel Steigerwald	
Víra a nevíra	?
	29.9.2011	Mladá fronta DNES ~ str. 14 ~ Názory	
		Karel Steigerwald	
Za Kalouskovu facku může staré Rakousko	?
	27.9.2011	Mladá fronta DNES ~ str. 08 ~ Názory	
		Karel Steigerwald	
Je tu podzim: víno, lži, sex a lidi	?
	23.9.2011	Mladá fronta DNES ~ str. 10 ~ Názory	
		Karel Steigerwald	
Nový ředitel	?
	22.9.2011	Mladá fronta DNES ~ str. 14 ~ Názory	
		Karel Steigerwald	
Šéfem ČT jste mohli být i vy, jste-li dost bezbarví	?
	20.9.2011	Mladá fronta DNES ~ str. 08 ~ Názory	
		Karla Steigerwalda	
Kdo je pán, má na zadku tulipán	?
	16.9.2011	Mladá fronta DNES ~ str. 10 ~ Názory	
		Karel Steigerwald	
Bez paranoie se dobrá politika dělat nedá	?
	15.9.2011	Mladá fronta DNES ~ str. 09 ~ Názory	
		Karel Steigerwald	
Motyka spustila, Bárta je rád	?
	7.9.2011	Mladá fronta DNES ~ str. 10 ~ Názory	
		Karel Steigerwald	
Představení redakce	?
	6.9.2011	Mladá fronta DNES ~ str. 05 ~ Regionální sport	
		Karel Steigerwald	
Představení redakce	?
	6.9.2011	Mladá fronta DNES ~ str. 05 ~ Regionální sport	
		Karel Steigerwald	
Co to vlastně je za jev, ten ředitel ČT?	?
	6.9.2011	Mladá fronta DNES ~ str. 12 ~ Názory	
		Karel Steigerwald	
Představení redakce	?
	6.9.2011	Mladá fronta DNES ~ str. 05 ~ Regionální sport	
		Karel Steigerwald	
Představení redakce	?
	6.9.2011	Mladá fronta DNES ~ str. 05 ~ Regionální sport	
		Karel Steigerwald	
Hoří už sever?	?
	5.9.2011	Mladá fronta DNES ~ str. 12 ~ Názory	
		Karel Steigerwald	
Klausovy aféry	?
	3.9.2011	Mladá fronta DNES ~ str. 10 ~ Názory	
		Karel Steigerwald	
Sršni a vosy ve státech EU. Koho chránit, koho ne?	?
	1.9.2011	Mladá fronta DNES ~ str. 12 ~ Názory	
		Karel Steigerwald	
Smí někdo zabíjet komunisty?	?
	30.8.2011	Mladá fronta DNES ~ str. 08 ~ Názory	
		Karel Steigerwald	
Kalousku, necelé vládě dám necelé daně	?
	26.8.2011	Mladá fronta DNES ~ str. 10 ~ Názory	
		Karla Steigerwalda	
Bárta a Bátora	?
	25.8.2011	Mladá fronta DNES ~ str. 08 ~ Názory	
		Karel Steigerwald	
Švédský král, český Bárta, dva demokrati	?
	24.8.2011	Mladá fronta DNES ~ str. 12 ~ Názory	
		Karel Steigerwald	
Penzista u bankomatu je krok vpřed	?
	23.8.2011	Mladá fronta DNES ~ str. 09 ~ Názory	
		Karel Steigerwald	
Bátorův pád Divná politika VV: pojďme hrát, prohrajeme všichni	?
	18.8.2011	Mladá fronta DNES ~ str. 08 ~ Názory	
		Karel Steigerwald	
Co až korupce vnikne do protikorupčního výboru...	?
	16.8.2011	Mladá fronta DNES ~ str. 08 ~ Názory	
		Karel Steigerwald	
Vláda chce, abychom se méně zabíjeli	?
	12.8.2011	Mladá fronta DNES ~ str. 11 ~ Názory	
		Karel Steigerwald	
Chudí a bohatí	?
	10.8.2011	Mladá fronta DNES ~ str. 12 ~ Názory	
		Karel Steigerwald	
Hopsa hejsa do Brandejsa	?
	5.8.2011	Mladá fronta DNES ~ str. 10 ~ Názory	
		Karla Steigerwalda	
Chudák kůrovec Jde o to, pro kterou partaj ten brouk žere stromy	?
	4.8.2011	Mladá fronta DNES ~ str. 08 ~ Názory	
		Karel Steigerwald	
Policajta? Vojáka si kup, taky nebude drahý	?
	2.8.2011	Mladá fronta DNES ~ str. 08 ~ Názory	
		Karel Steigerwald	
Ideoví vrazi	?
	26.7.2011	Mladá fronta DNES ~ str. 08 ~ Názory	
		Karel Steigerwald	
EU žádá vyvážené a objektivní počasí	?
	22.7.2011	Mladá fronta DNES ~ str. 10 ~ Názory	
		Karel Steigerwald	
Být antikomunistou má svou čest. Stát to konečně uznal	?
	21.7.2011	Mladá fronta DNES ~ str. 10 ~ Názory	
		Karel Steigerwald	
Století vrazi	?
	19.7.2011	Mladá fronta DNES ~ str. 08 ~ Názory	
		Karel Steigerwald	
Holohlavej bolševik a právní kontinuita	?
	23.6.2011	Mladá fronta DNES ~ str. 10 ~ Názory	
		Karel Steigerwald	
Bohatí úředníci	?
	22.6.2011	Mladá fronta DNES ~ str. 12 ~ Názory	
		Karel Steigerwald	
Šel člověk, z nudy racka zastřelil	?
	17.6.2011	Mladá fronta DNES ~ str. 10 ~ Názory	
		Karel Steigerwald	
Stávka a právo Zákon o stávce vzniknout nemůže. Všechno by odkryl	?
	14.6.2011	Mladá fronta DNES ~ str. 10 ~ Názory	
		Karel Steigerwald	
Cena ombudsmana na vyviklané koleji	?
	9.6.2011	Mladá fronta DNES ~ str. 10 ~ Názory	
		Karel Steigerwald	
Stát je na tom zle	?
	6.6.2011	Mladá fronta DNES ~ str. 10 ~ Názory	
		Karel Steigerwald	
Semafor, policajt, pokuta, to je širá právní říše	?
	1.6.2011	Mladá fronta DNES ~ str. 09 ~ Názory	
		Karel Steigerwald	
Co činí opice, aby upoutaly voliče	?
	27.5.2011	Mladá fronta DNES ~ str. 10 ~ Názory	
		Karel Steigerwald	
Potichu, či nahlas, plat poslance je problém za každého počasí	?
	26.5.2011	Mladá fronta DNES ~ str. 14 ~ Názory	
		Karel Steigerwald	
Zase demonstrace	?
	23.5.2011	Mladá fronta DNES ~ str. 08 ~ Názory	
		Karel Steigerwald	
Jeden vkus: obrazy, dečky, mordy	?
	20.5.2011	Mladá fronta DNES ~ str. 14 ~ Názory	
		Karel Steigerwald	
Dopis vládě	?
	18.5.2011	Mladá fronta DNES ~ str. 10 ~ Názory	
		Karel Steigerwald	
Pět milionů Čechů na Bahamách	?
	13.5.2011	Mladá fronta DNES ~ str. 12 ~ Názory	
		Karel Steigerwald	
Demise	?
	12.5.2011	Mladá fronta DNES ~ str. 12 ~ Názory	
		Karel Steigerwald	
Co s tvorem, který by čural na rov TGM?	?
	11.5.2011	Mladá fronta DNES ~ str. 09 ~ Názory	
		Karel Steigerwald	
Obr Arťuchin žere hokejisty, Jandák chce být prezidentem	?
	10.5.2011	Mladá fronta DNES ~ str. 11 ~ Názory	
		Karel Steigerwald	
Astrolog, šaman a lidožrout, hvězdy České televize	?
	4.5.2011	Mladá fronta DNES ~ str. 11 ~ Názory	
		Karel Steigerwald	
Víme, kdo řídí harakiri vlády	?
	29.4.2011	Mladá fronta DNES ~ str. 10 ~ Názory	
		Karel Steigerwald	
Fízlování Nahrál si vás kamarád? Nahrajte si ho taky	?
	27.4.2011	Mladá fronta DNES ~ str. 08 ~ Názory	
		Karel Steigerwald	
Veselé a šťastné spáleniště	?
	22.4.2011	Mladá fronta DNES ~ str. 14 ~ Názory	
		Karel Steigerwald	
Jeho Vysokoprapodivnost ozubený převor	?
	21.4.2011	Mladá fronta DNES ~ str. 14 ~ Názory	
		Karel Steigerwald	
Boj nekončí	?
	20.4.2011	Mladá fronta DNES ~ str. 08 ~ Názory	
		Karel Steigerwald	
Klepna, klisna, klusna	?
	15.4.2011	Mladá fronta DNES ~ str. 12 ~ Názory	
		Karel Steigerwald	
Prachy už je mají	?
	7.4.2011	Mladá fronta DNES ~ str. 14 ~ Názory	
		Karel Steigerwald	
Právo teče dopředu, dozadu, podle soudce u kormidla	?
	6.4.2011	Mladá fronta DNES ~ str. 13 ~ Názory	
		Karel Steigerwald	
Právo? Plzeň vás poučí: často jen řeči, jak zastřít bezpráví	?
	5.4.2011	Mladá fronta DNES ~ str. 08 ~ Názory	
		Karel Steigerwald	
Kradl jsem, vraždil, ale mám na to účty	?
	1.4.2011	Mladá fronta DNES ~ str. 12 ~ Názory	
		Karel Steigerwald	
KSČM ve vládě?	?
	31.3.2011	Mladá fronta DNES ~ str. 10 ~ Názory	
		Karel Steigerwald	
Demise nedemise	?
	28.3.2011	Mladá fronta DNES ~ str. 10 ~ Názory	
		Karel Steigerwald	
Sčítejte, snad zas přijde spasitel	?
	25.3.2011	Mladá fronta DNES ~ str. 08 ~ Názory	
		Karel Steigerwald	
Chroust v turniketu a Brixen	?
	18.3.2011	Mladá fronta DNES ~ str. 12 ~ Názory	
		Karel Steigerwald	
V haiku zešíleli: krmí ptáky!	?
	11.3.2011	Mladá fronta DNES ~ str. 10 ~ Názory	
		Karel Steigerwald	
K čemu ta Sazka vlastně je	?
	23.2.2011	Mladá fronta DNES ~ str. 10 ~ Názory	
		Karel Steigerwald	
Hrr na boháče	?
	21.2.2011	Mladá fronta DNES ~ str. 10 ~ Názory	
		Karel Steigerwald	
U lidožrouta na bruslích, jaký žal	?
	18.2.2011	Mladá fronta DNES ~ str. 12 ~ Názory	
		KAREL STEIGERWALD	
Vzpoura policie: co smějí bozi, nesmí vůl	?
	16.2.2011	Mladá fronta DNES ~ str. 09 ~ Názory	
		Karel Steigerwald	
Zmocněnkyně	?
	15.2.2011	Mladá fronta DNES ~ str. 08 ~ Názory	
		Karel Steigerwald	
Trest. Ne, symbol	?
	9.2.2011	Mladá fronta DNES ~ str. 08 ~ Názory	
		Karel Steigerwald	
Poslanci jako vyšetřovatelé - truchlivý pohled	?
	2.2.2011	Mladá fronta DNES ~ str. 11 ~ Názory	
		Karel Steigerwald	
Nové taláry	?
	1.2.2011	Mladá fronta DNES ~ str. 10 ~ Názory	
		Karel Steigerwald	
Chyťte si člověka a dejte ho do sklepa	?
	28.1.2011	Mladá fronta DNES ~ str. 10 ~ Názory	
		Karel Steigerwald	
Stratég Nečas v roli chytré horákyně	?
	25.1.2011	Mladá fronta DNES ~ str. 09 ~ Názory	
		Karel Steigerwald	
U nás se neumí padat do bezvýznamnosti	?
	19.1.2011	Mladá fronta DNES ~ str. 08 ~ Názory	
		Karel Steigerwald	
Vrahova kniha	?
	13.1.2011	Mladá fronta DNES ~ str. 12 ~ Názory	
		Karel Steigerwald	
V ČT bydlí duch doby – nudný, ale mazaný	?
	12.1.2011	Mladá fronta DNES ~ str. 09 ~ Názory	
		Karel Steigerwald	
Náhlý smír Vláda v rozkladu není. Na boji proti korupci se shodla	?
	6.1.2011	Mladá fronta DNES ~ str. 08 ~ Názory	
		Karel Steigerwald	
Silniční pirát si je jist vlastním bezpečím. Proč?	?
	5.1.2011	Mladá fronta DNES ~ str. 08 ~ Názory	
		Karel Steigerwald	
Zase vyšetřovací metoda „naschvál mimo terč“?	?
	4.1.2011	Mladá fronta DNES ~ str. 09 ~ Názory	
		Karel Steigerwald	
Děkujeme, odcházíme, jděte taky	?
	31.12.2010	Mladá fronta DNES ~ str. 12 ~ Názory	
		Karel Steigerwald	
Generál padne, bude jiný. A kde je reforma?	?
	23.12.2010	Mladá fronta DNES ~ str. 10 ~ Názory	
		Karel Steigerwald	
Stanné právo do rukou korupčníků a zlodějů	?
	21.12.2010	Mladá fronta DNES ~ str. 10 ~ Názory	
		Karel Steigerwald	
Vabank aneb už zas koketerie s rozpadem	?
	21.12.2010	Mladá fronta DNES ~ str. 10 ~ Názory	
		Karel Steigerwald	
Veliký úspěch v oboru čerpadel	?
	17.12.2010	Mladá fronta DNES ~ str. 14 ~ Názory	
		Karel Steigerwald	
VV na rozcestí	?
	13.12.2010	Mladá fronta DNES ~ str. 12 ~ Názory	
		Karel Steigerwald	
Kalamita	?
	7.12.2010	Mladá fronta DNES ~ str. 12 ~ Názory	
		Karel Steigerwald	
Vítej, kdo chceš žít na náš úkor	?
	3.12.2010	Mladá fronta DNES ~ str. 12 ~ Názory	
		Karel Steigerwald	
Trapný proces	?
	2.12.2010	Mladá fronta DNES ~ str. 10 ~ Názory	
		Karel Steigerwald	
Policejní reforma scenáristy Johna se smrskává	?
	1.12.2010	Mladá fronta DNES ~ str. 11 ~ Názory	
		Karel Steigerwald	
Konečně v haiku pravé haiku!	?
	26.11.2010	Mladá fronta DNES ~ str. 12 ~ Názory	
		Karel Steigerwald	
Odborář Štěch má ideál: přeplachtit a sblížit	?
	25.11.2010	Mladá fronta DNES ~ str. 10 ~ Názory	
		Karel Steigerwald	
Právní dadaismus	?
	24.11.2010	Mladá fronta DNES ~ str. 08 ~ Názory	
		Karel Steigerwald	
Drábek kontra Zavadil, mistr Účet, mistr Nárok	?
	15.11.2010	Mladá fronta DNES ~ str. 12 ~ Názory	
		Karel Steigerwald	
Lupiči prchají, spravedlnost sedí doma	?
	11.11.2010	Mladá fronta DNES ~ str. 10 ~ Názory	
		Karel Steigerwald	
Sejmuli i ministra Bártu, spravedlivé to ale není	?
	10.11.2010	Mladá fronta DNES ~ str. 09 ~ Názory	
		Karel Steigerwald	
Svátek republiky: ořové, či kobyly?	?
	29.10.2010	Mladá fronta DNES ~ str. 12 ~ Názory	
		Karel Steigerwald	
Nezávislá politika, klíční kost, dvě zlomená žebra	?
	27.10.2010	Mladá fronta DNES ~ str. 11 ~ Názory	
		Karel Steigerwald	
Právo? Ne, nárok	?
	22.10.2010	Mladá fronta DNES ~ str. 12 ~ Názory	
		Karel Steigerwald	
Po rozsudku Interpretace: rasová vražda, nebo smůla slušných hochů	?
	21.10.2010	Mladá fronta DNES ~ str. 08 ~ Názory	
		Karel Steigerwald	
Rozsudek je lepší kompas než čich voličů a politiků	?
	20.10.2010	Mladá fronta DNES ~ str. 09 ~ Názory	
		Karel Steigerwald	
Nejlepší volby mého života	?
	19.10.2010	Mladá fronta DNES ~ str. 10 ~ Názory	
		Karel Steigerwald	
Jsou odbory rentabilní? A spoří vůbec?	?
	13.10.2010	Mladá fronta DNES ~ str. 12 ~ Názory	
		Karel Steigerwald	
Řád pro generála	?
	11.10.2010	Mladá fronta DNES ~ str. 12 ~ Názory	
		Karel Steigerwald	
Borovský: Zejtra budeš sviňák	?
	1.10.2010	Mladá fronta DNES ~ str. 10 ~ Názory	
		Karel Steigerwald	
Triumvirát frází	?
	29.9.2010	Mladá fronta DNES ~ str. 08 ~ Názory	
		Karel Steigerwald	
Zlatý důl Veřejnoprávní ČT, mládě praještěra v octovém láku	?
	25.9.2010	Mladá fronta DNES ~ str. 10 ~ Názory	
		Karel Steigerwald	
Stát nemá dlužit, policie nemá ničit	?
	22.9.2010	Mladá fronta DNES ~ str. 11 ~ Názory	
		Karel Steigerwald	
OSN, lidstvo u jednoho stolu	?
	16.9.2010	Mladá fronta DNES ~ str. 12 ~ Publicistika	
		Karel Steigerwald	
Zajímavé osudy Radka žraloka a Radka Johna	?
	15.9.2010	Mladá fronta DNES ~ str. 10 ~ Názory	
		Karel Steigerwald	
Pražský okruh v zajetí remcalů	?
	14.9.2010	Mladá fronta DNES ~ str. 10 ~ Názory	
		Karel Steigerwald	
Soudci a peníze	?
	13.9.2010	Mladá fronta DNES ~ str. 10 ~ Názory	
		Karel Steigerwald	
Komedie hodná starých časů	?
	10.9.2010	Mladá fronta DNES ~ str. 10 ~ Názory	
		Karel Steigerwald	
Budou stávky	?
	1.9.2010	Mladá fronta DNES ~ str. 10 ~ Názory	
		Karel Steigerwald	
Budou reformy? Plýtvání a rozkrádání státu jako pokrokový činitel	?
	28.8.2010	Mladá fronta DNES ~ str. 12 ~ Názory	
		Karel Steigerwald	
Haiku vidělo na cestách Vítězný oblouk	?
	27.8.2010	Mladá fronta DNES ~ str. 10 ~ Názory	
		Karel steigerwald	
Špioni a spojlerák Tony Hnyk	?
	30.7.2010	Mladá fronta DNES ~ str. 12 ~ Názory	
		Karla Steigerwalda	
Škrty a neškrty	?
	29.7.2010	Mladá fronta DNES ~ str. 08 ~ Názory	
		Karel Steigerwald	
Groteska	?
	26.7.2010	Mladá fronta DNES ~ str. 10 ~ Názory	
		Karel Steigerwald	
Konečně chce vláda pohnout s imunitou	?
	22.7.2010	Mladá fronta DNES ~ str. 08 ~ Názory	
		Karel Steigerwald	
Žižka a Nečas, osobnosti prázdnin	?
	20.7.2010	Mladá fronta DNES ~ str. 08 ~ Názory	
		Karla Steigerwalda	
Je moc dobra, proto je vedro	?
	16.7.2010	Mladá fronta DNES ~ str. 12 ~ Názory	
		Karel Steigerwald	
Komu pandur padne, komu ne	?
	15.7.2010	Mladá fronta DNES ~ str. 09 ~ Názory	
		Karel Steigerwald	
Roky reforem Vláda nabídne buď nové obzory, nebo staré spory	?
	13.7.2010	Mladá fronta DNES ~ str. 08 ~ Názory	
		Karel Steigerwald	
Pláč nad pitomostí	?
	12.7.2010	Mladá fronta DNES ~ str. 12 ~ Názory	
		Karel Steigerwald	
Hus zavedl třináctý důchod a ČT to tají	?
	9.7.2010	Mladá fronta DNES ~ str. 12 ~ Názory	
		Karla Steigerwalda	
Komunisté zvedají lid: Do ulic za blahobytem!	?
	8.7.2010	Mladá fronta DNES ~ str. 11 ~ Názory	
		Karel Steigerwald	
Spadl ti tunel, tak běž!	?
	7.7.2010	Mladá fronta DNES ~ str. 13 ~ Názory	
		Karel Steigerwald	
Politici, pro slávu svých stran, neutopte se v taktice	?
	1.7.2010	Mladá fronta DNES ~ str. 10 ~ Názory	
		Karel Steigerwald	
Mizerných a bezmocných koalic jsme si užili už dost	?
	29.6.2010	Mladá fronta DNES ~ str. 10 ~ Názory	
		Karel Steigerwald	
Časy se mění. To změní i úplatky	?
	25.6.2010	Mladá fronta DNES ~ str. 12 ~ Názory	
		Karel Steigerwald	
Vládu nelze rozdělit na třetiny. To by byl hokej	?
	23.6.2010	Mladá fronta DNES ~ str. 09 ~ Názory	
		Karel Steigerwald	
Hurá, ženy nám vládnou	?
	22.6.2010	Mladá fronta DNES ~ str. 11 ~ Názory	
		Karel Steigerwald	
Nečas na startu Nový předseda slibuje změnit ODS. Dokáže to?	?
	21.6.2010	Mladá fronta DNES ~ str. 10 ~ Názory	
		Karel Steigerwald	
Dinosaurus krejčí ve výloze	?
	18.6.2010	Mladá fronta DNES ~ str. 12 ~ Názory	
		Karel Steigerwald	
Umění odejít	?
	17.6.2010	Mladá fronta DNES ~ str. 10 ~ Názory	
		Karel Steigerwald	
Koalice: nevážně a pořádně	?
	11.6.2010	Mladá fronta DNES ~ str. 12 ~ Názory	
		Karel Steigerwald	
Komunistický ráj	?
	7.6.2010	Mladá fronta DNES ~ str. 08 ~ Názory	
		Karel Steigerwald	
Otevřete politiku podnikatelům	?
	4.6.2010	Mladá fronta DNES ~ str. 12 ~ Názory	
		Karel Steigerwald	
Jakou vládu?	?
	1.6.2010	Mladá fronta DNES ~ str. 10 ~ Názory	
		Karel Steigerwald	
Tak pozor na ni v této době nadšení. Vpravo od levice	?
	31.5.2010	Mladá fronta DNES ~ str. 14 ~ Názory	
		Karel Steigerwald	
K diskusi o střílení komunistů	?
	26.5.2010	Mladá fronta DNES ~ str. 10 ~ Názory	
		Karel Steigerwald	
Co mi píše švarcenberskej pytlák	?
	21.5.2010	Mladá fronta DNES ~ str. 12 ~ Názory	
		Karel Steigerwald	
Volte plýtvaly	?
	18.5.2010	Mladá fronta DNES ~ str. 10 ~ Názory	
		Karel Steigerwald	
Staré dinosaury nahradí mladí dinosauři	?
	15.5.2010	Mladá fronta DNES ~ str. 13 ~ Názory	
		Karel Steigerwald	
Rasový proces	?
	12.5.2010	Mladá fronta DNES ~ str. 10 ~ Názory	
		Karel Steigerwald	
Krize sociálních států je tady	?
	7.5.2010	Mladá fronta DNES ~ str. 14 ~ Názory	
		Karla Steigerwalda	
Politické komety	?
	3.5.2010	Mladá fronta DNES ~ str. 12 ~ Názory	
		Karel Steigerwald	
Slepí strážci	?
	28.4.2010	Mladá fronta DNES ~ str. 08 ~ Názory	
		Karel Steigerwald	
Jsou tu zas: tisíckrát opakují lež a koušou do čokolády	?
	23.4.2010	Mladá fronta DNES ~ str. 13 ~ Názory	
		Haiku Karla Steigerwalda	
Panduři spí Policie vyšetřuje rychlostí šneků. Je to dobrá metoda	?
	3.4.2010	Mladá fronta DNES ~ str. 12 ~ Názory	
		Karel Steigerwald	
Ven z chrámu, velikonoční Žide	?
	2.4.2010	Mladá fronta DNES ~ str. 14 ~ Názory	
		Karel Steigerwald	
Nečas, nemluv furt o Řecku	?
	30.3.2010	Mladá fronta DNES ~ str. 08 ~ Názory	
		Karel Steigerwald	
Střet civilizací	?
	29.3.2010	Mladá fronta DNES ~ str. 10 ~ Názory	
		Karel Steigerwald	
Zásadní poučení z celé té záležitosti	?
	27.3.2010	Mladá fronta DNES ~ str. 13 ~ Názory	
		Karel Steigerwald	
Co nás zajímá nejméně	?
	26.3.2010	Mladá fronta DNES ~ str. 15 ~ Názory	
		Karel Steigerwald	
Král je mrtev. Bude žít nový král?	?
	26.3.2010	Mladá fronta DNES ~ str. 14 ~ Názory	
		Karla Steigerwalda	
Jen slova, slova. Kde je život, kde činy?	?
	24.3.2010	Mladá fronta DNES ~ str. 10 ~ Názory	
		Karel Steigerwald	
Tři na špici	?
	23.3.2010	Mladá fronta DNES ~ str. 10 ~ Názory	
		Karel Steigerwald	
Za mrtvou duší je vždy velmi živý šmejd	?
	20.3.2010	Mladá fronta DNES ~ str. 16 ~ Názory	
		Karel Steigerwald	
Boršice versus Boršice aneb úřad pokuty neplatí	?
	17.3.2010	Mladá fronta DNES ~ str. 08 ~ Názory	
		KAREL STEIGERWALD	
Uvnitř visí jakoby nahej muž	?
	12.3.2010	Mladá fronta DNES ~ str. 12 ~ Názory	
		KArel Steigerwald	
Bezmocná ODS v palbě populismu	?
	11.3.2010	Mladá fronta DNES ~ str. 14 ~ Názory	
		Karel Steigerwald	
Jak uboze žijeme, spoluobčané	?
	10.3.2010	Mladá fronta DNES ~ str. 08 ~ Názory	
		KAREL STEIGERWALD	
Krasorychlobruslení s chrličem magořin	?
	9.3.2010	Mladá fronta DNES ~ str. 08 ~ Názory	
		KAREL STEIGERWALD	
i Goebbels do televize	?
	4.3.2010	Mladá fronta DNES ~ str. 10 ~ Názory	
		Karel Steigerwald	
Co vše spolkne volič	?
	3.3.2010	Mladá fronta DNES ~ str. 09 ~ Názory	
		Karel Steigerwald	
Grossova metoda se může vyplatit i Paroubkovi	?
	2.3.2010	Mladá fronta DNES ~ str. 10 ~ Názory	
		KAREL STEIGERWALD	
Třídní boj se rozhořel	?
	1.3.2010	Mladá fronta DNES ~ str. 11 ~ Názory	
		Karel Steigerwald	
Jen na nás bruste kudly	?
	26.2.2010	Mladá fronta DNES ~ str. 12 ~ Názory	
		Karel Steigerwald	
Noblesa profesora práv, ach jo...	?
	25.2.2010	Mladá fronta DNES ~ str. 12 ~ Názory	
		KAREL STEIGERWALD	
Kožnar s panduráky, zas nějaká grossovina?	?
	23.2.2010	Mladá fronta DNES ~ str. 10 ~ Názory	
		KAREL STEIGERWALD	
Sdružené chlebové odběrenky zdarma	?
	19.2.2010	Mladá fronta DNES ~ str. 12 ~ Názory	
		Karla Steigerwalda	
Ani jedno pivo, ani dva kilometry!	?
	19.2.2010	Mladá fronta DNES ~ str. 12 ~ Názory	
		KAREL STEIGERWALD	
Řečmi o šibalech ani Topol nedojme	?
	16.2.2010	Mladá fronta DNES ~ str. 10 ~ Názory	
		Karel Steigerwald	
Jančík už zas jančí. Řídí ho levice?	?
	12.2.2010	Mladá fronta DNES ~ str. 13 ~ Názory	
		Karel Steigerwald	
ČSSD v hospodářské a letecké ofenzivě	?
	10.2.2010	Mladá fronta DNES ~ str. 10 ~ Názory	
		KAREL STEIGERWALD	
Volební tragédie: bleška pivo vařila	?
	9.2.2010	Mladá fronta DNES ~ str. 08 ~ Názory	
		Karel Steigerwald	
Dluhopisy jsou tu. Jásejte, budete plakat	?
	6.2.2010	Mladá fronta DNES ~ str. 10 ~ Názory	
		KAREL STEIGERWALD	
Levice nás nezadluží, koupí nám kožich zdarma	?
	4.2.2010	Mladá fronta DNES ~ str. 10 ~ Názory	
		KAREL STEIGERWALD	
Električtí banditi a zloději proudu	?
	3.2.2010	Mladá fronta DNES ~ str. 08 ~ Názory	
		Karel Steigerwald	
Kunderovo Brno, rodný bratr velikána	?
	2.2.2010	Mladá fronta DNES ~ str. 08 ~ Názory	
		KAREL STEIGERWALD	
ČSSD všechny předbíhá a stoupá na nebesa	?
	1.2.2010	Mladá fronta DNES ~ str. 10 ~ Názory	
		Karel Steigerwald	
Rudá síla má zelenou. Čeká bílou sílu červená?	?
	28.1.2010	Mladá fronta DNES ~ str. 08 ~ Názory	
		KAREL STEIGERWALD	
Minul st se vrací	?
	26.1.2010	Mladá fronta DNES ~ str. 10 ~ Publicistika	
		KAREL STEIGERWALD	
Lehněte si do trávy, než se kola roztočí. Hej rup!	?
	20.1.2010	Mladá fronta DNES ~ str. 08 ~ Názory	
		KAREL STEIGERWALD	
To naše: lákat lidi, aby kradli, a pak je udat	?
	12.1.2010	Mladá fronta DNES ~ str. 09 ~ Názory	
		Karel Steigerwald	
Ekonomika chcíplých koz	?
	8.1.2010	Mladá fronta DNES ~ str. 12 ~ Názory	
		Karel Steigerwald	
Jedno pivo, Polednová a smysl trestů	?
	7.1.2010	Mladá fronta DNES ~ str. 08 ~ Názory	
		KAREL STEIGERWALD	
Hejtman s primátorem a kapička štěstí	?
	5.1.2010	Mladá fronta DNES ~ str. 08 ~ Názory	
		KAREL STEIGERWALD	
Fretky, křečci a tchoři v politickém gauči	?
	4.1.2010	Mladá fronta DNES ~ str. 12 ~ Názory	
		Karel Steigerwald	
Stará a nová levice jdou do boje. Proti sobě	?
	2.1.2010	Mladá fronta DNES ~ str. 10 ~ Názory	
		KAREL STEIGERWALD	
 Plné znění zpráv
Volební kampaň bude pestrá
28.12.2012    Mladá fronta DNES    str. 10    Názory
    Karel Steigerwald        
Haiku Karla Steigerwalda 

Letošní prezidentská kampaň je moc pěkná. Pořadatelé nám připravili spoustu zajímavých programů, výstupů, scének a vtipů. Nudit se nikdo nebude. Prezidenti se zúčastní mnoha kvízů, soutěží v bystrosti i znalostech, běhu v pytli i skoku skrz hořící obruč. Zaujme i šplh nahoru, skok mimo charakter či soutěž v hanobení konkurentů. Myslíme, že disciplíny jsou náročné, ale soutěž bude dlouho vyrovnaná. Hodnotit se bude nejen fyzická připravenost, ale také znalosti a stranou nezůstane ani důvtip kandidátů. Zajímavá je pátá soutěž - kdo déle vydrží pod vodou. Ta celý peloton zájemců o Hrad trochu zmenší, kdo v touze být zase první nevyplave do půl hodiny, nepokračuje v soutěži. 
	Vrcholem kampaně bude defilé krásy. Kandidáti se představí v plavkách. Voliči uvidí tlusté i hubené, vyzáblé dlouhány i pyknické mrňousy. Těla atletická i zchátralá přemýšlením. Bude to hotové drama, protože se přesně neví, co si voliči přejí: veselého tlusťocha, či kyselou kost a kůži? Vyhrát může kandidát, který se dokáže jevit tak i tak. Mžik tlustoprd, mžik hubeňour. 
	Všechny tyto náročné disciplíny voliče určitě pobaví. Nuda do volební kampaně nepatří. V záloze je pro rozpumpování nálady připraven i běh Bez kalhot blátem. Kdyby ani to nestačilo, je Senát odhodlán nasadit i soutěž Běh před tygrem. Ta odkazuje až k antice. V aréně se kandidáti kočkují kvůli tomu, kdo jede v jaké korupční aféře, když se náhle otevře klec a tygr vyrazí. Kočkování se mění v běh k žebříku. Mnozí kandidáti odpadnou, jiní zvítězí. Tak to chodí. Však se také nevybírá jen tak někdo, nýbrž sám prezident republiky. A ten musí obstát ve vodě, ve vzduchu i na zemi mezi tygry. Lidé se ho pak třeba zeptají, jestlipak víš, prezidente, co je to samonosný dvojlomný dusík. Nebo: Znáš hlavní město lidové republiky Ham Tuhing? Nebo se najde šťoura, který se zeptá: Jakpak vysoko vyskočíš, prezidente? Kolik máš jamek v kuličkách? (Zapomenutý předchůdce golfu.) Za kolik děláš stovku s tygrem v zádech? 
Pozornost strhne i recitace básně podle vlastního výběru. Tam bude volič hodnotit nejen přednes, ale i výběr. 
Kandidáti si mohou být jisti, že body jim nevynese báseň Ric pic, jede koza na voze ani přisprostlý verbuňk Já ho mám, ty ji máš... 
	Sledujte všechny soutěže, bude z čeho vybírat. 
	V Haiku jsme se dlouho trápili, jak na ten mumraj půjdeme. Jaká budeme mít kritéria? Skoky? Běhy? Soutěž v chlubení? O běh do půl těla ani o soutěž v utonutí a podobné nabídky se nebudeme zajímat. Najdeme si kandidáta, který nejvíc ze všech připomíná ty ideály, pro které jsme kdysi zvonili klíči. Který nejvíc připomíná Západ a nejméně Východ. Který se nejvíc zajímal o svobodu lidí. Který vždy byl antikomunistou a s komunisty nikdy neposkakoval. 
	Jde nám v Haiku o to, jakou republiku bude ten příští prezident reprezentovat? Východní, nebo Západní? To, myslíme si, je pořád ještě rozhodující. Nikoliv kandidát, který slibuje, co pro lidi pěkného udělá, nýbrž kandidát, který to už pro lidi udělal. Poznáte ho, že nejlépe pasuje k dění 17. listopadu 1989. Být prezidentem není důsledek dovednosti ve šplhu bez kalhot. Je to symbol. Jde o to, čeho. Však víte. 

O autorovi| komentátor MF DNES
Foto popis| O autorovi| komentátor MF DNES
Foto popis|

Nepodplatíš 2012: Rok krocení korupce
27.12.2012    Mladá fronta DNES    str. 14    Názory
    Karel Steigerwald        
Dosud platilo heslo „hlavně nepoškodit stranu“, což situaci s korupcí zhoršuje. Až političtí předáci pochopí, že rychlé a účinné tresty korupčníkům stranám neškodí, nýbrž prospívají, bude nám lépe. Likvidace padoucha má být krutá, razantní, rychlá 

Je to zvláštní paradox – největší lidový hněv proti korupci se zvedne přesně v tom okamžiku, když se konečně objeví vláda, která proti korupci něco dělá. Možná ne dost, možná ne zcela efektivně, ale je to první vláda, která bere boj proti korupci vážněji a u které začínají být zřetelné první výsledky tohoto tažení. 
	Počet vyšetřovaných i souzených případů stoupl nejen co do množství. Ruka zákona sáhla i do sfér nejvyšších, viz případ Rath. Běží řada případů okresního a krajského formátu, na které oko médií už tolik nedozírá jako na ty velké centrální aféry. Padla už i řada rozsudků, některé ve zbytečné tichosti, jiné s velkou slávou. 
	Běží však také případy himálajského rozměru – Gripeni, Panduři, mostecké uhlí. To jsou miliardové kauzy, jejichž těžiště je za vlád ČSSD, za vlády Fischerovy a rozlézají se až k liknavému dnešku. Je fakt, že některé spící případy ženou vpřed orgány činné v trestním řízení v jiných zemích, ale už se pohyb přelévá i k nám domů a začíná působit některým osobám nepříjemné pocity. Končícímu roku právem náleží visačka Rok proti korupci. 

Co soud, to názor 

Jistou šmouhou na té slávě je nejistá kvalita rozsudků. Viz případ Bárta, Škárka a kol. Kde jeden soud korupci vidí, druhý nikoliv. Velký rozdíl v pohledech různých soudních úrovní je znepokojující. Často vede k pocitu, že to soudy s pány nahoře nějak koulí podle politických kritérií, jindy se mluví o korupci zabydlené přímo ve skladu práva a spravedlnosti. Řada případů, které zasáhly do policie i do soudnictví, to snad i potvrzuje. Proč to lidi tak hněvá, když by je ten nástup moci proti korupci měl vlastně těšit? A mělo by je také těšit, že policie, soudnictví i vláda ženou konečně protikorupční boj vpřed. Nejvíc korupce asi bylo v době, kdy byly žaloby proti korupci vzácné, kdy se i křiklavé případy odkládaly či strkaly za soudní skříň. 
	Ale nedivme se, dnešní vyšetřování a odhalování někdy skutečně šokuje. Mnoha lidem je to málo. Vidí korupci i v této vládě, ostatně se o ni někteří ministři podivně otřeli, už ministry nejsou, nálepka po nich na vládě zůstala. Opozice si představuje vládní koalici jako kdákající křepelku, která chce odlákat lovce ze stopy. 

Opoziční stopy zahladit nejde 

Ale stop je spousta i po opozici z dob, kdy vládla. Její dnešní kritika by zněla přesvědčivěji, kdyby se pořádně podívala sama na své náhlé politické zbohatlíky, na krále drzého zbohatlictví Grosse, na své poslance, ministry, kteří dnes sedí na velkých majetcích z politického nebe spadlých. 
	Ale tak se u nás nepostupuje. Korupce není občanská zbraň. Není chápána jako něco hnusného, nemravného a zavrženíhodného, nýbrž jako šikovný klacek na konkurenci. A naopak, korupce u nás bývá vysvětlována jako intriky nepřátel, jako cílená kampaň (co to proboha je?). 
	Sám Rath (celkem bezvýznamná ryba, důležitá jen svým politickým postavením, ale banální způsobem a velikostí lupu) říká, že mu nepřátelé proměnili víno v peníze, protože on je bojovník proti korupci. Dětinskost jeho výmluv mohla pobavit, však ty výroky kandidují na větu roku, ale není v tom sám. Co on křečovitě a hloupě, to desítky jiných obratně a s elegancí. 

Nachytali se všichni... 

Věci veřejné, známé vyháněním cizí korupce, mají s korupcí samy nejeden problém. Podpořil je muž za finanční podvody odsouzený. Radek John, král vší politické hlouposti, to vysvětlil kolosálně. VV vzaly od podvodníka jeho osobní, poctivé peníze. Kradené peníze z podvodníkovy firmy, za které byl odsouzen, by si od něj nevzaly. 
	Ale spravedlivě: Kocourek, ekonomický specialista, peníze odkláněl od exmanželky. I to je výrok roku. ČSSD postupuje citlivěji: dělá, že korupčník nikdy nebyl členem ČSSD, protože ho právě vyloučila. 
	Přehled různých postupů, jimiž se politické strany snaží vyrovnat s korupcí bez poškození vlastní karoserie, by byl pestrý. Jedno v tom rejstříku ale chybí všem – vědomí, že proti korupci v politice je předběžná obrana velmi obtížná, zato následná likvidace padoucha je velmi snadná. Má být krutá, razantní, rychlá. 
	Že straníci někdy kradou, voliči pochopí. Ale nepochopí, proč se korupce v lůně stran spíš skrývá než trestá. Až političtí předáci pochopí, že rychlé a účinné tresty korupčníkům stranám neškodí, nýbrž prospívají, bude nám lépe. Dosud argument „udělejte to nějak nenápadně, hlavně nepoškodit stranu“ všeobecně platí a situaci zhoršuje. 
	A poučení radikálům: už Hus a jeho věrní proti korupci bojovali vší silou. Odpustky, obchody s obročími, nájem far, to vše byl důležitý hnací moment husitské revoluce. Té revoluce, která vedla k ohromným krutostem, k ničení a boření, proti němuž byla šmelina s farami a odpustky úplné nevinné nic. Tak tedy boj proti korupci ano, ale bořit proto demokracii? 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Ježíšek přinese dědu Mráze
21.12.2012    Mladá fronta DNES    str. 12    Názory
    Karel Steigerwald        
Haiku Karla Steigerwalda komentátora MF DNES 

Když čtete tyto řádky, probíhá konec světa. V odborných kruzích, které se vyznají v budoucnosti a všechno proto vědí, se to čekalo už delší dobu. Ke konci světa mají vždy dost důvodů. Že se to všechno řítí do ďáblovy... (víte, co myslím), je každému jasné. Lidi se přemnožili, nekomunikují, zničili přírodu, žijí zbytečně dlouho a za trest už dávno nebyla pořádná válka. Končí ropa, zinek a hřib mlsný poddubský. Lidi jen žerou, nikdo nepracuje, děti se nerodí, je moc aut (dřív bylo málo aut), jezdí se sem tam, nikdo neví proč. 
	Že konec nastává dnes, je rozumné. Někdo si řekne, mohli ještě jednou Ježíškovi umožnit rozdat dětem tu ohromnou hromadu krabic s předměty. Za lidi trpěl, ale Vánoce před koncem světa mu neumožnili. Ale je to jinak. Konec světa přichází, protože už nepřijde Ježíšek. Kdybychom se Štědrého dne dožili, viděli bychom, že oknem nepřilétá svaté nemluvně s dárky, nýbrž že oknem leze dovnitř starej zlej namrzlej chlap s pytlem, kterého jsme před časem dveřmi vyhodili, protože dárky nedává, nýbrž v pytli odnáší. 
	Bylo to tak už v roce 1968. Tehdy se po republice po letech rozběhl Ježíšek dvacet let držený v kleci na Mírově. Rodiny jásaly, děti měly očka zářící, ale omyl. Ježíšek byl jen jakýsi soudruh Ježíšek. Na konci roku 1968 přinesl Ježíšek lidem dědu Mráze, původně pravoslavnou bytost, Rusy přetvořenou v nelítostného agitátora. 
	Zmrzlý dědek se u nás usídlil na dalších dvacet let. Pak ho vytlačil Santa Claus, Mrázovi podobný vzhledem. Také dědek, také s pytlem, také namrzlej. Ale s jinou ideologií. Děda Mráz chtěl kolektivizovat, zestátňovat, zavírat, věšet, udávat a jinak k pokroku povzbuzovat českou drobotinu. Santa Claus to měl lehčí: jeho cílem bylo, aby kupci prodali drobotině co nejvíc zboží a aby lidi ve svatém jménu utratili všechny úspory a nasekali dluhy, které není čím zaplatit. Logicky se proto potlouká po obchodech. Doma jsme si nechali Ježíška. Ale doba nás staví před rozhodnutí: Santa Claus, nebo děda Mráz? Je lepší bejt zadluženej, nebo oběšenej? Ti, co je komunisti pověsili, by se jako zadlužení cítili lépe. A zadlužení křičí: Ať mě raděj pověsí, než abych platit ty zlodějský úroky. Naštěstí je konec světa a nikdo už ty palčivé otázky nemusí řešit. Kosmický vichr pohltí Ježíška i Mráze, světová želva se ponoří a lidstvo utone v moři neexistence. Jsme rádi, že to tak dobře dopadne. Mnohem horší by byl ten děda Mráz, co se už teď všude rozlejzá. Komunisti dávají na školství a kulturu politruky z hranic. To už tam mohli rovnou dávat estébáky. Střílení lidí na hranicích se vychvaluje, a než se nadějeme, bude agent Filip kandidovat na prezidenta. 
	Ale nic z toho nebude. Svět zanikne ještě dnes, stejně rychle jako včera Karolína Peake. Když si prostudujete naivní názory lidí na zánik světa, nedivíte se, že volí komunisty. Však vláda komunismu a konec světa jedno jest. Někdy na konci světa vůbec není vidět, že nastal. Vše je normální, ale už je po všem. Říká se, že ti komunisti už nejsou ti komunisti. Jediní, kdo komunisty vidí, jsou studenti. Hladoví, protestují. A hejtman Zimola jim neřekne, že je konec světa, nýbrž řekne, že to je halt demokracie. 
A přitom na obloze už se zatáhlo, vy dočítáte tento text a za vašimi zády končí svět, Zimola a 10. ledna také vláda. 

Foto popis| Foto popis|

Ze života parlamentu: co je dobře a co špatně
20.12.2012    Mladá fronta DNES    str. 16    Názory
    Karel Steigerwald        
Nejprve to špatné, lépe se to čte. Sněmovna přehlasovala prezidentovo veto novely zákona o vyhánění lidí z obcí. Kdo se třikrát nezachová, tomu může obec zakázat až na tři měsíce pobyt. Novela má usnadnit obcím vyhánět drobné zloděje, prostitutky, noční řvouny a podobné živly. 
	Není moc promyšlená. Pokud ji Ústavní soud nezakáže (protože se do českého právního pořádku nehodí), přinese obcím jen potíže. Hubení živlů neusnadní. Zákazu si živly, zvlášť ve větších městech, nebudou všímat, vždyť jsou to živly. A jak k tomu přijdou jiné obce, kam se živly přesunou? Ony je také nechtějí. Ani vláda tak chatrný zákon nechtěla, Sněmovna si ho protlačila. V menších obcích se mohou prostřednictvím konšelů navzájem vyhánět nepřátelé. 
Víme, co je obec za sousedský žabinec. Zákaz pobytu má být věcí soudů, ne konšelů. 
	A to dobré nakonec: Sněmovna schválila nový zákon o obětech trestných činů. Chrání jejich zájmy mnohem kvalitněji než dosavadní všelijak roztroušené paragrafy, které byly často jen zdrojem dalších křivd na obětech. Někdy to vypadalo, jistě nechtěně, že zákon víc chrání zločince než jejich oběti. Sněmovně za to patří chvála, zejména poslankyni Weberové z ODS, která to usilovně tlačila dopředu.

Politický dramatik Václav Havel přivedl do Čech absurdní divadlo
18.12.2012    Mladá fronta DNES    str. 10    Názory
    Karel Steigerwald        
Chyť zajíce, ať ho máš, píše Havel. Že je toto možné říkat na jevišti, to mě oslnilo. Zahradní slavností začalo v Čechách moderní divadelní drama a klikatá cesta ke svobodě. Zpozorněl i režim. Chyť zajíce, ať ho máš? Co se tím myslí? Proč to Havel píše? 

O politika a morálního kazatele Václava Havla se zajímá kdekdo. Ještě víc se veřejnost zajímá o jeho soukromý život. 
Existuje však také dramatik Havel. O toho se zajímají divadelnické menšiny. A přitom jeho dramata ovlivnila duchovní prostor Čechů mnohem víc než jeho teoretická i praktická politika. Vliv Havlových dramat je ale skrytější, jak to ostatně napsal on sám: intelektuál pracuje mnohdy do úmoru, ale výsledky jeho práce jsou téměř neviditelné. 

Bez Beethovena není trh 

Ano, vliv umění na společnost je zásadní, byť mnohdy neviditelný. Společnost, která si za ministra kultury vybere ctitele skupiny Kabát nebo ctitele postimpresionmu z Berouna, je podezřelá a asi nasáklá buranstvím. Dnešní doba to málo uznává, ale bez umění je společnost ubohá, primitivní, neperspektivní. Celá naše civilizace, zbavená umění a uměleckého vývoje, zhroutí se jako nic. Kde není Beethoven, není svobodný trh, řeknu vzletně. Umění je předpokladem či souputníkem veškerého duchovního rozvoje. Ne náhodou věnovali komunisti tolik energie na potírání umělecké tvorby. Instinkt jim říkal, co je nejvíc nebezpečné. Ne náhodou se Havel umělec stal hlavním nepřítelem komunistického režimu ještě dřív, než se mu postavil přímo. 
	Ale od začátku. Básník Hiršal ve vzpomínkách píše, jak do Prahy v 50. letech doléhaly přes železnou oponu z Paříže jakési neurčité informace o hře Čekání na Godota. Dva čekají, nikdo nejde. Nic se neděje. Dva klauni mluví. Hiršal jako básník i z toho mála informací cítil, že se něco v dramatu zásadního děje. Všichni se v Praze vyptávali, co se děje? Copak může být divadelní hra bez děje? Čekání – a ten očekávaný nepřijde? Ani nevíme, kdo to je. Pan Godot? Asi se jedná o divadelní zázrak. 
Tak přišlo do Prahy absurdní divadlo, a už tento jeho příchod byl také absurdní. 
	Za pár let poté uvedl Havel absurditu na české jeviště. Zahradní slavnost v Divadle Na zábradlí. Přišel jsem právě v té době z lesa do Prahy na studia. Zahradní slavnost, vedle Krále Ubu, na mě působila jako zjevení. Jako když se otevře vodstvo a ukáže se, co bylo dosud skryto. Nový, oslňující svět, ryby, záhadní tvorové, nové poznání, nový humor. Když jsem to včera řekl mé Evě, řekla: „Myslíš, jako když se odšpuntuje moře?“ Ano, tak. Bylo to moje první seznámení s absurditou. Do té doby jsem nevěděl, že ten pocit mám. Havel mě naučil, hned po Kafkovi, že absurdní je normální, bohužel. 
	Našel absurdnímu divadlu rodnou zem, Čechy. Absurdnímu se u nás dařilo odjakživa, Havel absurdní Čechy objevil pro divadlo. Jeho dramatika je zásadní předěl, konec psychologického realismu, konec pravděpodobnostního dramatu, které vypráví příběhy jakoby ze života lidí. Reforma, kterou provedl Kafka v románu, provedl Havel v dramatu. Realismus absurdity, absurdita reality. Absurdní humor. A šel ještě o krok dál, chápal divadlo ne jako divadelní provoz, nýbrž jako komplexní místo setkávání, divadlo apelativní, já bych řekl divadlo jako zpráva o lidské existenci, tedy divadlo existenciální, jak je s Grossmanem šest let na Zábradlí objevovali. 

Režim znervózněl 

Pro mě to byla a dodnes je doba iniciační. V lesích, odkud jsem přišel, nic takového nebylo, a přesto jsem ihned pochopil, toto je můj svět. Chyť zajíce, ať ho máš, píše Havel. Že je toto možné říkat na jevišti, to mě oslnilo. Zahradní slavností začalo v Čechách moderní divadelní drama a klikatá cesta ke svobodě. 
	Zpozorněl i režim. Chyť zajíce, ať ho máš? Co se tím myslí? Proti čemu to je? Proč to Havel píše? To přece ví každý, že kdo chce zajíce, musí ho chytit. Tak se absurdní divadlo, které mířilo mnohem hloub, kamsi pod komunistické podloží, k větší trvalosti lidské existence, než je jeden fanatický rudý extremismus, stalo divadlem politickým. 
	Dvacet let komunisti po politickém divadle volali. Že se ho dočkají z tak nebezpečné strany, nečekali. A přitom, kolik lidí vidělo Havlovy hry, kolika lidí se dotkla jeho estetika? Přesto jakési vlny společností procházely a zanechávaly v ní silnou stopu. Režim říkal angažované divadlo, protože chtěl divadlo neangažované, divadlo kulisu. Kulis měl dost, v 60. letech přišlo něco nečekaného: kulisy spadly, objevilo se za nimi umění, zdánlivě už vyhubené. 
	Dnes je Havlovo dědictví předmětem politických sporů, někdy zajímavých, jindy, jako právě v posledních týdnech, nechutných. Pro politické praktiky je nepolitický politik Havel lákavý cíl. 

Obtížný vzkaz. Ale bez něj to nejde 

Jenže v politice Havlův odkaz neleží. Nebo obráceně: jeho politika nebyla z těchto dnů a pro praktický politický život se nehodila. Byl spisovatelem, a v tom záležela jeho politická velikost. Zanechal českým kulturním dějinám nečekaný vzkaz týkající se svobody. Parafrázuji: Kdo chce, aby fungovali investoři, musí chtít, aby fungovalo svobodné básnictví. Kdo chce, aby byly obchody přecpané haraburdím blahobytu, musí chtít, aby kvetlo svobodné umění. 
	V tom je cena politiky tohoto nepolitického politika a politického dramatika. Je to obtížný vzkaz, zejména v zemi plné špatných básníků a špatných investorů. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Pád generálů
15.12.2012    Mladá fronta DNES    str. 12    Názory
    Karel Steigerwald        
Vyberte si: dva příběhy Karolíny Peake

Nechuť k politice má své oprávnění v příliš velké nepochopitelnosti politiky. Příběh dívenky škrtící generály alias ženy pevného cíle je z toho rodu. Jeden den se nebude bombardovat ministerstvo, druhý den se bombarduje. Každý ať si to vysvětlí, jak chce.

Příběh první je negativní: šéfka strany LIDEM Karolína Peake se vyšvihla shodou okolností odnikud až nahoru. Šmik šmik, dva ministři padli a ona je ze dne na den ministryní obrany. To vylekalo opozici i prezidenta. Žena a válka? Pardon, žena a obrana?
	Prezident řekl, žena jako proutek, štíhlounká dívenka, proti ní generálští valibuci. To nebude klapat. Rojily se vtipy a narážky hodné české duchaplnosti. Žena a vojsko. Šavle. Co usekne vojákům? Plete si houfnici s komínem od polní kuchyně? Pro armádního laika to bylo zarážející a nepěkné: v armádě se vystřídalo hejno velmi podezřelých a nekompetentních mužů - a nikdo se jim nevysmíval. Jeden byl hvězdopravec a prostřelil letadlo, v němž letěl, druhý stoná, aby ho nevyšetřovali, třetí se jmenuje Tvrdík. Pátý, pomenší vztekloun, se zakousl do hlavně děla a pak křičel: Září 1938 se nebude opakovat! Všem to prošlo, nebyli žena. Peake žena je. Ale dali jí to křeslo přece.

Polekaný Nečas

Vešla do úřadu, dožraná, že je dívenka štíhloučká, a ve vzteku začala generály valibuky hned kosit. Ještě ani nedošla do své kanceláře a už je za ní chodba plná pobitých generálů. Já nejsem žádná křehotinka! hlásí ministryně národu. Vyděsila i premiéra. Nic nechápu, volal z Bruselu. Prezident jen připomněl, že na jeho slova jako obvykle došlo. Politici pustili do ministerstva války uraženou ženu, která všem dokáže, že si s generály poradí. Seká to hlava nehlava. Boj se hněvu uražené ženy, píše už civilista Moliére. Opozice je zděšena hazardem s bezpečností země. Asi se na nás chystá někdo zaútočit a Peake v té chvíli sesadí dva generály! Opozice by měla prozradit, kdo je ten útočník. Ministryně by mohla na oplátku říct, jak ji myšlenka s propouštěním generálů tak rychle hned ráno napadla. Nebo se na ně chystala už dřív, když ještě nevěděla, že bude ministryní války?
	Jedno je jisté. Legenda o hubené panence skončila. Na ministerstvu usedla granátnice. A nemračte se na ni, nebo poletíte taky.

Preventivní úder

Příběh druhý je pozitivní. Peake se chystala, měla vše pevně promyšlené, připravené, prokonzultované s odborníky i generály, probrala to v koalici. Vyrazila náhle, než se protivník vzpamatuje. Je to vojenské, útok je nejlepší obrana, to musí generálové pochopit. Jedno je jisté. Premiér s ní neoře, oře sama. Lidé, kteří se vyznají v zákulisí, se diví. Peake není loutka, je to samostatná celostátní veličina. Třetí do koalice. Padli dva generálové, tak to platí. Vedení ministerstva musí být civilní, generál tam nemá co hledat, druhý generál nezvládl nákup uniforem. To jsou samé důležité koncepční věci. Divné je, že přiletěly tak náhle. Kdy se promýšlely? Přes noc? A i kdyby - poslanec Šťastný se diví: takto se chováme k elitám? Čtyřhvězdičkový generál letí na hodinu? Neměl tam co dělat, říká Peake, byl aktivně činný v armádě.
	Prostě je tu plán, je koncepce, jen jsme o ní ještě neslyšeli, zejména v předvečer jmenování Peake ministryní. Ani premiérovi o plánu neřekla. Takže ani nevíme, jestli je to plán dobrý.

Jak je libo

Ale vy si vyberete. Někdo příběh o běsnící uražené dívence, někdo o pevné ženě. A podle jakých kritérií? Podle nálady, osobního založení, podle sympatií či antipatií k té zajímavé ministryni. Oba příběhy totiž žádná kritéria nemají, nemusely se ani stát. Mohlo to být všechno jinak, nikdo neví jak. Tak se rodí legendy, nejsou čitelné, vyberete si podle libosti. A to už jsme rovnýma nohama v politice, v jejím středním nepochopitelném proudu. Mrskají se tam ryby všech politických vyznání, někam asi plavou, ale nevíte kam a proč. Jen se blýsknou nabubřelým výrokem a zmizí. Objeví se jiné, plácnou ploutví a zaniknou v peřeji, z níž na konci vypluje nějaký úplně jiný tvor. Co si přeje volič (to okřídlené bájné zvíře) od politiků? Aby rozuměl jejich činům. Aby si řekl, toto je chyba, toto je fajn. Aby si mohl dělat nějaké své názory, když chce, a aby je měl z čeho dělat.
	Myslím, že nechuť k politice, která se tak rozmáhá, má své oprávnění v příliš velké nepochopitelnosti a nečitelnosti politiky. Příběh křehké dívenky škrtící generály alias ženy pevného vojensko-politického cíle je z toho rodu. Nic o něm nikdo neví, jeden den se nebude bombardovat ministerstvo, druhý den se bombarduje, každý ať si to vysvětlí, jak chce. A možná to ani nebylo nutné, možná příběh o náhlé ministryni vůbec není záhadný. Jenže to nikdo nepověděl, tož fámy a legendy vpřed!
	Možná nám to někdo brzy dopoví, ale škody už jsou udělané. Copak to vláda neví? Copak neví Peake, že nás nemá strašit záhadami? Že má celá koalice mluvit jasně a domluveně: tak a tak vládneme?
	Rozhodující není, co si tam nahoře kdo s kým vyřídí, rozhodující jsme my. Nám to všechno říkejte. Pokud ovšem nejde o státní tajemství typu, kdy seberou Janouškovi řidičák.

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Janoušek v Topolánkově lednici
14.12.2012    Mladá fronta DNES    str. 10    Názory
    Karel Steigerwald        
Haiku Karla Steigerwalda komentátora MF DNES 
Politický podnikatel Janoušek je stále v popředí. Hodí se i jako příklad do výuky předmětu, který se jmenuje spravedlnost a nikde se nevyučuje, protože je to riskantní. 
	Majetek je mocný, o tom není pochyb ani v Haiku. Ale hlas nedostal nikdy žádný. Kandidoval snad někdy někam majetek? Odkud se tedy bere jeho moc v zemi, která moc rozděluje podle voleb? Janoušek se správně označuje za politického podnikatele. Podniká v politice. Prodává a kupuje vztahy a zájmy. Je to zboží, které nikdy nevyčichne. Poptávka po něm je pořád. Obchodník s politikou je nejváženější z občanů. Kdekdo si od něj něco koupil nebo mu něco prodal. Dvacet deka zájmů, půl hektaru vztahů, jeden řidičák. Pro nás hloupé je to naprostá záhada. Jak se na metry či hektary dají prodat vztahy? 
	Světlo do všeho vnesl expremiér Topolánek. Vysvětlil, že síla politického obchodníka je v jeho neprůstřelnosti. Sám do Janouška mnohokrát střílel – a nic. A to předseda vlády má safra pořádnej kolt! Jenže Janoušek je nadpřirozený člověk, chrání jej kouzlo. 
	Držel pozemkový fond. Topolánek byl úplně bezmocný. Kouzlo sahalo dál, do Lesů České republiky, na tři ministerstva. Kam Topolánek vystřelil, tam byla Janouškova neprůstřelná hruď. Ale bylo to ještě horší, premiér se bohužel musel s Janouškem i stýkat. A díky tomu se mu často stalo, že otevřel ledničku a Janoušek v ní seděl, ačkoli byl pouhou kontaktní osobou. Nic horšího se premiérovi nemohlo stát. Díky Janouškovi v lednici nikdy nezvládl Prahu. Když odmítl vydat letiště, došlo k otevřené válce. Oni, líčí Topolánek, aniž blíže řekne, kdo to byli, měli vazby na celý rozhodovací aparát, a to včetně policie a soudů. 
	Takové svědectví podává expremiér ve věci zázračného Janouška. Popisuje to jako rej bláznů, ale legrační to není. Topolánek střílel jak zběsilý, oni se nezachvěli a vládli za něj. Podle svého vyprávění nezastřelil nikdy nikoho, byli neprůstřelní. Oni nám vládli, ne předseda vlády. A když už se pustil do boje, kluci Dalík a Janoušek mu domluvili, ať není zlý. 
Tož nebyl, co mu zbývalo. 
Mysleli jsme, že máme premiéra, ale on nesměl do státních Lesů ČR, do Prahy, na pozemkový fond, do ministerstva průmyslu a obchodu. Vládli oni. Janoušek jako hlavní neprůstřelný. Topolánek lituje, že nebyl tenkrát jako Nečas, který se dnes s těmi lidmi nemaže. 
	A to už jsme u podstaty: že jsou oni, ti neprůstřelní, je obvyklé. Úkolem premiéra je nemazat se s nimi. Ke světlu politiky přilétají noční můry i denní dravci neboli političtí podnikatelé. Topolánkova vina, jak ji popisuje ve svém přiznání, které má vyvolat soucit s ubohým premiérem, je dost velká: chtěl řídit stát a neporadil si s jedním lobbistou či jak se političtí podnikatelé nazývají... Copak nemá premiér dost moci – kosit, vyhazovat, odvolávat, sekat do vztahů a vazeb, byť jsou na prodej nebo je už někdo koupil či prodal? Fňukající expremiér nedojme. Myslí si, že byl bezmocný, protože oni byli neprůstřelní. Je to horší, byl bezmocný, protože byl také oni. Jeden z nich, ten v roli bezmocného. Kdyby se zeptal v Haiku, řekli bychom: sekej, hochu, sekej, proto jsi politikem. Janouškův řidičák je pouhé nic proti tomu, co nás čeká, až ho jednou Janouškovi seberou. 

Foto popis| Foto popis|

Stát je ostrý na nás, na sebe ne
11.12.2012    Mladá fronta DNES    str. 11    Názory
    Karel Steigerwald        
Jsou témata velká, například problém pandurů, a jsou témata malá, například když vám stát ukradne dům a ani to nevíte.
Nebo naopak dům koupíte a nevíte, že vám přidali k domu cizí exekuci. Teď chystá ministerstvo vnitra novinku: nasadí vám podle zákona do bytu či domu osobu, kvůli níž vám exekutoři vybílí byt. Samé maličkosti.
	Vysvětlení: zločinec prodá váš dům na základě falešné plné moci, kterou předloží na katastru. Pak dům rychle prodá dál. Ten třetí kupec je už nevinný. Vy nemáte dům. Nebo koupíte dům, vše je v pořádku, až na jedno. Na domě je exekuce, nikdo vám to neřekl a vy nemáte žádnou možnost to zjistit. Zaplatíte exekuční pohledávku, ačkoliv vám do cizí exekuce nic není.

Trvalé bydliště na radnici

A co chystá vnitro? Když máte v bytě či domě nebezpečnou zadluženou osobu, hrozí, že vám byt exekutor vyplení. Proto se lidé snaží nebezpečné osoby z nemovitosti vypudit, přesněji zbavit se podivného termínu trvalý pobyt. Je to složité, obtížné, dokonce absurdní, ale jde to. Osoby se přihlásí k trvalému pobytu na obecním úřadě. Tam na ně exekutoři mohou jen obtížně. Stát si ví rady. Přepíše z moci úřední ty lidi zas k vám, aby exekutoři mohli na vás.
	Co mají společného tyto maličkosti ničící životní pohodu mnoha lidí? Že se dějí po právu. Je to ovšem právo, které plodí křivdy. Podstatou toho práva je bezvýznamnost občana a všemoc státu. Stát má potíž, tak ji hodí na občana. Má hlídat katastr, neuhlídal, škodný je občan. Chce exekuci, je liknavý, dlužník prodá, co prodat nesměl, někomu, kdo nic neví. A ten je škodný, protože je nevinný. Dlužníci se skrývají na obecním úřadě. Ale jen úředně, majetek tam nemají, není co zabavit a často se neví, kde dlužník je. Řešení? Stát ho úředně strčí do bytu nevinného a exekutor tem sebere pohledávky. Pachatel je v Brazílii. Škodný je opět nevinný.
	Nevím, jestli takové právo potřebujeme. Potřebuje ho stát, aby se mu lépe žilo. Je to právo z časů, kdy občan žádné právo neměl, stát poručil, co chtěl, vládlo se jak po másle. Naše demokratické a svobodu ctící právo je takovým právem prolezlé – nejen v zákonech, ale i ve vyhláškách a nařízeních.
	Malichernost: zapomenete řidičský průkaz, dostanete velkou pokutu. Pro vás. Pro stát nicotnou. Zaplatíte a díváte se do očí státu, který mnohokrát zapomněl konat a přišel o miliony. Co si to dovoluje kvůli maličkosti tenhle stát, který poplete a zapomene kdeco? Co jsem mu udělal, že mě sekýruje jako zupák u roty? A zrovna stát, který už skoro rok nechává řidičský průkaz Janouškovi, jenž požil, naboural, přejel a uprchl, to vše úmyslně? Ale pozor: stát vás pokutuje po právu.
Jsou to témata maličká, ale je jich velké množství. Úhrnem říkají občanům, že jsou nic, kdežto stát všechno. Myslel jsem, když se zvonilo klíči, že tu bude stát přátelský. Že každé rozhodnutí státu bude měřeno úvahou: je to pro lidi vlídné, nebo je to zbytečné šikanování? Je to stát, který lidi chrání před zločinem a podvodníky, nebo stát, který drmolí svou temnou mantru „zákon a předpis nebyl porušen“ nad zákonem a předpisem ještě temnějším?

Jak přežít zvůli? Vydržet...

Kdo to organizuje a proč? Nebo se to líhne z ducha doby samospádem ve stejné logice jako komáři v létě u bažin?
Jedno je jisté, bažina, z níž to kvete, je obrácený vztah stát a občan. Občan je teoretickým suverénem ve Sněmovně, v životě je pánem stát. Napíše, schválí, poplete, zapomene, kradou jeho úředníci, ale vše odskáče občan. Aplikujte na stát týž postup jako on na vás, a stát padne. Občan je trvanlivější, přežije všechno. Jenže, co je to za stát, když se občan chlubí: přežil jsem ho?
	A k rozveselení nakonec: senátor za ČSSD Chládek žádá, aby dr. Ratha pustili na Vánoce domu. Prý si do chládku sedne jako záruka místo něj. To je lidské a vlídné. Škoda, že to není pravda.

***

Stát má potíž, tak ji hodí na občana. Neuhlídal katastr, škodný je občan. »

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Dvojí metr Co smí levice, není dovoleno pravici
10.12.2012    Mladá fronta DNES    str. 12    Názory
    Karel Steigerwald        
Levicový kandidát na prezidenta je tvrdý bojovník za ideje. Pravicový kandidát má být naopak ušlápnutý neutrál, opatrník všemi směry, aby byl vnímán jako pan Prezident všech lidí. Ideje od středu doprava má nechat pro jistotu na pokoji. 

Komunistům se nabízí řada prezidentských kandidátů. Slibují jim bezmála modré z nebe. Nejagilnějšími zájemci jsou neorientovaný Okamura i bezskrupulózní Dienstbier, jehož řečem by se jeho otec (komunisty dlouhodobě vězněný) asi divil, kdyby byl naživu. Tolik chvály na ně z úst potomka by ho mělo překvapit. Ale účel světí prostředky. Podle Dienstbiera čas antikomunismu vypršel. I Okamura vidí v komunistech zastánce demokracie. Kdyby byli oba o chlup informovanější, museli by si všimnout, že dnešní komunistické vzývání demokracie jako by vypadlo z úst Gottwalda v letech 1945 až 1948. Možná si i všimli, ale hlasy nesmrdí. 

Komunisti míří vzhůru 

Komunismus je idea záhadná: chtějí vzít všem majetek, aby odstranili vykořisťování, a protože jim ho nikdo nedá dobrovolně, musí použít násilí, nebo se komunismu vzdát. Tento kulatý čtverec ještě nikdo nikdy nerozmotal. Dnešní levicoví kandidáti stojí před branami komunismu v předklonu, žene je touha po prezidentském pozlátku a už už nadzvedávají své politické sukýnky. 
	Ale zadarmo to spojení nebude. Kdo se chce poučit o politické dovednosti, ať komunisty pozoruje, jak obratně zvyšují svou handlovací cenu a jak tu touhu (nejen) pánů kandidátů použít komunistické hlasy ke katapultáži nahoru komunisti používají především ke katapultáži sebe. Po zádech škemralů k nebesům, mohli by si napsat na prapor. 
	Kandidát Zeman je přec jen sebevědomější, dává dokonce najevo, že prezidentem bude tak jako tak a komunisti by si to s ním teď neměli rozházet, protože by pak na tom nemuseli být dobře. Komunisti tedy podpoří Dienstbiera za ochotu slíbit jim cokoliv a vychvalovat komunismus, až se práší od politické huby. Ale podpoří i Zemana – co kdyby... Komunistickou vládu by Dienstbier jmenoval, protože je demokratická, má voliče a nikdo ji dosud nezrušil. Ostatně by ji podle ústavy jmenovat za určité situace musel. Kdežto kdyby hrozila vláda pravicového extremismu, nastoupilo by právo odboje jednotlivých občanů, s nímž počítá i listina lidských práv, a to je právo nějak nadústavní. 
	A jsme zas u toho: co je dovoleno extremismu levicovému, to není dovoleno extremismu pravicovému. Proti fašismu holých lebek nasadí Dienstbier „odpor jednotlivého občana“, ale proti komunismu žádný odpor nenasadí, ačkoliv je to učení svobodě nebezpečné (a vyčichlé i hrozivé) stejně jako nacismus. Ale tolik už o politice Dienstbier ví, že toto si dovolit může. Veřejnost to akceptuje, dokonce ani pravice se neohradí, leda pár nějakých bloudů. 

Političtí prezidenti 

Představte si, že by podobným způsobem jednal před volbami Václav Havel se stranou Občanské hnutí nebo Václav Klaus s ODS. Spustila by se strašlivá bouře (právě ze strany socialistů a komunistů), že kandidát není nestranný a není prezidentem všech. Mluvilo by se o porušování ústavy, o úpadku morálky a demokracie, o nástupu totality, hrozilo by se ústavní žalobou. 
	Oba předchozí prezidenti museli velmi dbát na formální politickou neutralitu. Byli z ní zkoušeni a museli dávat veřejnosti (hlavně té politické, ta je volila) různá dobrozdání o své apolitičnosti a nestrannosti. Heslo „prezident je prezidentem celého národa“ bylo formálně vševládné. I když každý viděl, že praxe bývala přirozeně často jiná. Co vytrpěl Klaus za to, že ho volili komunisti (ačkoliv volba byla tajná), to Dienstbier za veřejné tetřeví tance před KSČM nevytrpí. 

Vlezlost kandidátů 

Dnešní kandidáti opatrní nejsou. Kde cítí hlas, tam směřují nabídku. Ne všichni, někteří drží svůj program a naznačují: Zvolen být nemusím, když veřejnost mé představy nepřijme. Větší část kandidátů považuje svou příští prezidentskou misi za poslání, bez něhož se národ neobejde, a jde proto za svými voliči s vlezlostí až komickou. Je to věc vkusu, ale bližší je mi prezident s názorem a vlastním mozkem než prezident, jehož hlavní dovedností je shánčlivost jakýchkoli hlasů. Levicový kandidát (a příští prezident) je tvrdý bojovník za ideje, jak říká Dienstbier, od středu doleva. Veřejnost to tak má ráda. Pravicový kandidát (a prezident) má být ušlápnutý neutrál, opatrník všemi směry, aby byl vnímán jako pan Prezident všech lidí, což možné není, ale žádá se to. Ideje od středu doprava má nechat na pokoji. 
	Je to tak i mezi zloději: když krade levicový zloděj, je to jeho osobní malér. Když krade pravicový zloděj, je to malér celé pravice. Zlodějna je rozložena pravidelně po politickém spektru, rozhodně mezi velkými stranami to platí. Nechuť, kterou to vzbuzuje u veřejnosti, tak rozložena není. Už Římané říkali: Co je dovoleno bohovi, není dovoleno volovi. Pro vola by to mělo být poučení: Neprojde ti to, nekraď. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Párky a odborníci. Kde to všechno je?
7.12.2012    Mladá fronta DNES    str. 12    Názory
    Karel Steigerwald        
Haiku Karla Steigerwalda komentátora MF DNES 

Dvě události cloumají naší politickou kanceláří. Po Novém roce zmizí z pražského Václavského náměstí stánky s občerstvením. Zůstane tam jen jeden nebo tři. To nám vrtá hlavou. Proč ne dva nebo čtyři stánky? 
	Přední český novinář Marek Stoniš před časem zaskočil sportovní veřejnost otázkou, proč je na letních olympijských hrách trojskok, a ne pětiskok? 
	Podobné to je na ministerstvu obrany. Proslýchá se, že ho povede žena. KSČM a sociální demokracie, tyto dvě rodné sestry, hned vznesly námitku, žena není odbornice a jedná se o kupčení s resorty. Odborník je něco jako yetti. Každý to chce, nikdo neví, co to je a kde to žije. Jaroslav Tvrdík, ministr obrany za ČSSD, byl odborník? Kupčili v ČSSD s resortem, když tam dali Tvrdíka? Kupčili s úřadem předsedy vlády, když tam dali Stanislava Grosse? 
	Co to je odbornost ministra? Je odborné postavit Temelín, nebo to odborné není? Jsou tři stánky s buřty důsledek odbornosti, nebo je důsledek odbornosti stánek jeden? Je Jiří Dienstbier mladší odborný kandidát na prezidenta, když se plynule mění v komunistu, nebo to odborné není? A je odborníkem Miloš Zeman, když vtáhl do svého volebního státnického obrazu kosmonauta Vladimíra Remka, nebo je odborníkem kandidát Jan Fischer, který zatím nevyužil astronauta Krtečka? V Karlových Varech je jakýsi komunista krajským školdozorcem, protože obdivuje pohraničníky, u nichž byl politrukem a ideologem. Myslí, že Němci si zas přejí ostnaté dráty. Je to odborný názor? Je sice vědecký světový a marxisticko-leninský, ale odborný jen pro KSČM a Dienstbiera, případně Janu Bobošíkovou. 
	My neodborníci si myslíme, že země zadrátovaná být nemá. Ale střílet na hranicích lidi, když tam nejsou dráty, je typicky neodborné. Studentům a učitelům, kteří se na Karlovarsku bouří, držíme palce. Neodborníci, spojte se s nimi. 
	Jakého odborníka si levá koalice přeje na Hradě? Zemanova kosmonauta, který lítal s Rusy, nebo Krtečka, který vyletěl s Američany? Nebo chceme odborníka našeho, který nikdy nikam nevyletěl, protože ho kojili v Pionýru a na městském výboru SSM, kde byla legrace? 
	Je odborné mít pět gripenů, nebo devět? Počet stíhaček by mohla stanovit tatáž komise, která určuje počet stánků s párky. Jsou na to stejné vědecké postupy, změříte to, zvážíte, dělíte pěti. Zjistíte, kolik letadel se vejde do vzduchu a kolik buřtů na Václavák, a máte odborné stanovisko. Etalon odbornosti může být právě ten Tvrdík, odborně přivedl do odborného konce po ministerstvu i civilní letiště. Dostal ho jako hračku, protože mu rozuměl jako odborník. Lidé jsou posedlí vědou, odborností a vědeckým světovým názorem. Zejména ti, kteří nic nevědí, ničemu nerozumějí a za vědecký světový názor považují zostřování třídního boje v dílně i na poli. I počet buřtstánků se má naplánovat, aby nedošlo k přestánkování, či naopak k podstánkování. Bez vědy a odborníků bude země přegripenovaná, či podstíhačkovaná. Na prezidenta teď kandiduje několik odborných sil, bude těžké si vybrat. Možná by se měl zvolit prezident skupinový, složený výhradně jen z odborníků. Pak se věci pohnou a možná i těch stánků na Václaváku bude přesný vědecký počet. Mohli bychom mít polyprezidenta, všeodborníka. Pak bychom i ten pětiskok prosadili. Možná stačí dvojprezident, sockomouš. Jedno srdce, dvě huby. 
	Je hezké, že KSČM a ČSSD trpí odborností. Ale lidi v tom mají ještě chaos. Kde ta odbornost vlastně je? 
Nachází se vlevo od středu. Kupčení s koryty a neodbornost, jak správně tušíte, leží vpravo. 

Foto popis| Foto popis|

Velký rozdíl: džin v lahvi a džin z lahve vypuštěný
4.12.2012    Mladá fronta DNES    str. 11    Názory
    Karel Steigerwald        
Nabízejí komunistům, že mladý Dienstbier, až se stane prezidentem, bude hájit i komunistické zájmy. Uzavírají s nimi krajské koalice, kde to jde, i kde to nejde. Sociální demokraté už prostě pozbyli všech bohumínských zábran. Nakrucují se před komunisty jako chudá nevěstinka před boháčem. Říkají, že to dělat mohou, protože KSČM je normální demokratická strana se zastoupením v parlamentu. Odvážnější z nich říkají, že obě strany mají blízký program. Všichni však vědí, že o programy nejde, jde o moc. Pro pořádek: někteří nahodilí političtí osamělci je napodobují – až po podivná okamurská tvrzení, že komunisti jsou největší demokrati, což prý mnohdy už osvědčili. 
	Socialisté prostě potřebují partnera, s nímž se chápou krajské moci a s nímž brzy uchopí i moc v republice. Jinou levicovou stranu po ruce nemají, proto tedy konečně ty zábrany pryč a hurá do háklivého dobrodružství. Moc je lákadlo, socialisté ji už zase mají v ruce, ale s kým k ní jít? Když byli nahoře minule a předminule, partneři se neosvědčili. 
Prvním partnerem byla dodnes vysmívaná a kritizovaná opoziční smlouva, která jim nasadila brzdicí kazajku. Druhým partnerem byl podivný politický slepenec, který se pod názvem Čtyřkoalice postupně rozpadal a bujel neschopností. 
V tom mají předáci ČSSD pravdu – komunisti jsou jim blízcí a s mocí uměli vždy zacházet velmi tvořivě. A v tom je kopýtko rudého čerta, ta tvořivost se českému národu hodně nevyplatila. 

Pozvolná destrukce 

Žijeme v poklidné krizi, ukolébáni dnešní dobou, která si komunisty představuje jako hodného džina v lahvi. Teď ho právě sociální demokracie z lahve tahá ven, do plného světla politiky. Co z toho pojde, je otázka, na niž si každý politický směr odpovídá jinak. Komunisti u moci nezačnou hned popravovat (ani to nejde) a znárodňovat budou nejdřív také jen klíčový průmysl, železné plíce republiky a naše zelené či bílé zlato. Ostatní až později. Co udělají bezprostředně? Zaplevelí veřejný prostor naondulovanými hlavami soudružek, tučnými krky a obličeji funkcionářských rozumbradů a začnou pomalu celou společnost omotávat rozličnými zákazy, nařízeními, opatřeními a povolováními, čehož už teď máme moc. Ze všeho toho bude dýchat aparátnický smrad a usychající fíkus v kanceláři pod obrazem soudruha. 
	ČSSD tohle všechno ví, však na to sama doplatila, když ji komunisti sežrali. Také má v útrobách dost bývalých komunistů, kteří se komunismu neděsí, mají ho v srdci i játrech. Tvrdí ale: Komunisti mají dvacet procent voličů a demokratický program, mají právo podílet se na moci. Hloupé je, že Hitler měl dvojnásobek voličů a... a Gottwald také. 
	Když v demokratickém státě stoupá zájem o extremismus, je to pro politické strany vážný signál: něco neklape. Ale pouštět extremismus k podílu na moci není nutno. 
KSČM má dvacet procent voličů, osmdesát procent voličů ji nevolilo. Hitlera a Gottwalda nevolilo šedesát procent voličů. Džin připuštěný k moci dokázal v obou případech divy, o nichž se mizerným (a málo kvalitním) demokratickým stranám ani nesnilo. Místo aby svou politiku zlepšovaly, hrály si s džinem a ten je sežral. Dnes to chtějí opakovat. 
	První na řadě, když se to rozvine z lahve ven, bude ČSSD. Teprve pak ostatní. A pak zase přijde věčná česká otázka, jak dostat džina zpátky do lahve. 

O autorovi| Karel Steigerwald, komentátor MF DNES
Foto autor| Foto: Michal Šula, MAFRA
Foto popis| Račte! Komunisté rádi okouzlují svou mírumilovností a dvaceti procenty voličů. Osmdesát procent je ale nechce...O autorovi| Karel Steigerwald, komentátor MF DNES
Foto autor| Foto: Michal Šula, MAFRA
Foto popis| Račte! Komunisté rádi okouzlují svou mírumilovností a dvaceti procenty voličů. Osmdesát procent je ale nechce...

Zloději za časů adventu
30.11.2012    Mladá fronta DNES    str. 10    Názory
    Karel Steigerwald        
Haiku Karla Steigerwalda 

Když ještě bylo haiku mladé, kradlo se s větší noblesou. Zloději se chtěli odlišit od komunistického státu, kde tehdy (1952) vrcholila krádež komunistická, celoplošná a buranská. Skoro každému něco ukradli. Někteří okradení to uvítali s nadšením, taková je lidská duše. Ve městě, kde haiku tehdy bydlelo, vykradli před Vánocemi hračkářství. Nechali tam cedulku: „Nehledejte nás, byl to děda Mráz, až to rozdá, přijde zas.“ Orgány krádež původně hodnotily jako imperialisty řízenou sabotáž. Po přečtení cedulky loupež přehodnotily: Soudruzi zloději chtěli pomoci dědu Mrázovi. Mysleli to dobře, ale zbrkle. Děda Mráz by si ty hračky v obchodě vybral sám. Lupiče zavřeli jen za krádež. 
	Tak poutavě se dnes nekrade. O to poutavěji probíhá vyšetřování. Tři lupiči ukradli před pěti lety v Terezíně na hřbitově 824 bronzových nápisů. Prodali je do sběrny kovů za sedmdesát tisíc korun. Před čtyřmi lety jim soud vyměřil 4 roky vězení. Odvolali se a utekli, protože nebyli zavření. Odvolací soud se protahuje. Soudce s příznačným jménem Svoboda říká: „Máme problém, nechodí nám svědci.“ Nechodí jim ani obžalovaní. Prý jsou v Anglii, ale nikdo to neví určitě. Soud zasáhl, vydal evropský zatýkací rozkaz a příkaz k zatčení, kdyby se lupiči vrátili do republiky. Mezitím byl výslech muže ze sběrny kovů. Ten si nic nepamatuje. Před časem ho neznámí lidé zbili a 824 hrobových destiček ze sběrny odnesli. Stalo se to hned poté, co tři lupiči byli propuštěni z vazby. Nikdo ale prý nic neví. Stopy nikde. Nejméně toho ví zbitý muž. My v haiku se mu nedivíme. Kdo chce dobrý konec příběhu, jeden existuje: Památník Terezín škody na hřbitově napravil. Pozitivní je, že ty nové cedulky zatím nikdo neukradl, i když je hřbitov nově osvětlený, aby zloději na svou práci víc viděli. 
	Kdyby neexistovala policie a soudci, byli bychom na tom všichni lépe. Kauza se třemi lupiči je mnohem dražší než cena destiček. A náklady budou stoupat, případ se může táhnout dlouhá léta. Odhalit pachatele se státní kase nevyplácí. Pachatel je v Anglii, zde velké výdaje policie i soudů. A přitom už z ksichtů zlodějů mohlo být patrné, že utečou. A že, až se to převalí, ukradnou hřbitovní tabulky znovu, protože tam jsou. Či ukradnou něco jiného tam, kde to je. Jmenovat je nesmíme, platí zákon na ochranu údajů zlodějů. Jmenují se Dago, Migra a Fric. 
	Zastaralý způsob vyšetřování takto jasných případů byl primitivní a k lidským právům bezohledný. Když lupiče chytili, dali je do vazby, brzy pak k soudu, ten je odsoudil a hned šli do vězení. Špatně by dopadl i ten zbitý z výkupny. Buďto pochopil, co je to za přelámané mosazné destičky, a protože nezavolal policii, je spolupachatel. Pokud to nepochopil, měli mu sebrat IČO i s DIČem pro demenci. 
	Čtenář jistě cítí, že tento maličký a banální příběh se může zpívat v chrámech jako hymnus, vyprávět dětem u ohňů jako sága, případně v prostorách soudů jako evangelium. Jak svět v kapce vody je v něm zaklet celý soudobý smysl našeho státního bytí. 
	To má s mýtem o Mrázovi společné. Příběh vyloupeného hračkářství říkal dětem, že děda Mráz je dobový ruský zloděj, kterého zde zaváděli. Příběh o bronzových destičkách říká, že se to zavádění povedlo. 

O autorovi| Karel Steigerwald komentátor MF DNES
Foto popis| O autorovi| Karel Steigerwald komentátor MF DNES
Foto popis|

Absurdní zákon
26.11.2012    Mladá fronta DNES    str. 12    Názory
    Karel Steigerwald        
Neexistují dva výklady, nebo jeden. Není žádný výklad 

Po vyřazení tří prezidentských kandidátů je téměř jisté, že přímá volba nebude důstojnější než předchozí, parlamentní volba hlavy státu. K parlamentnímu hlasování o prezidentovi se však nyní nelze vracet, a tak nezbývá než dotáhnout nynější blamáž k hořkému konci. 

Poslankyně Karolína Peake soudí, že návrat k parlamentní volbě prezidenta republiky by byl absurdní. A prováděcí zákon podle ní není zmateční. Je. 
	Citujme ten zákon: Kontrolu provede Ministerstvo vnitra namátkově na náhodném vzorku 8 500 občanů podepsaných pod peticí. Pokud bude zjištěna chybovost u více než tří procent těchto občanů, provede se další kontrola dalších 8 500 občanů. Zjistíli ministerstvo vnitra, že druhý kontrolní vzorek vykazuje chybovost u více než tří procent občanů podepsaných na petici, odečte se od celkového počtu občanů podepsaných na petici počet občanů, který bude procentuálně odpovídat chybovosti v obou kontrolních vzorcích. 

Nepřesný výpočet nepřesností 

A ta poslední věta je právě příčinou celé absurdity. Je totiž nesplnitelná. Oba vzorky mají rozdílné procento chybovosti. Lze tedy odečíst od celku procentuální výsledek jednoho vzorku, nebo druhého, nikoliv obou. Chybovost je buď taková, nebo jiná. Může se ale vypočítat z obou vzorků chybovost průměrná a přijmout se jako chybovost celého souboru podpisů. To asi měl zákonodárce na mysli, na papír ale napsal pokyn nesplnitelný. Znovu si to lehce promyslete. Co zjišťujete? Procento chyb. Zjistíte je buď na vzorku, nebo na více vzorcích, z toho uděláte průměr a výsledkem je do určité míry (i to lze vypočítat) nepřesná informace o procentu chyb v celém souboru. Sčítat chyby dvou souborů a podle toho součtu dělat závěr o procentu chyb v celém souboru je možné, ale nemá to žádný smysl. Výsledné číslo o pravděpodobném procentu chyb v celku neříká vůbec nic. 
Stejně můžete procenta chyb z obou souborů násobit, umocnit na třetí či dělit věkem kandidáta, dostanete nějaké číslo, které má stejný smysl jako výsledek podle postupu ministerstva, tedy žádný. Ministerstvo vnitra si ze zákona vybralo horší variantu - domyslelo, co asi zákonodárce chtěl, a zvolilo opak -to, co určitě nemá žádný smysl. 

Poslancům by byla maturita osudná 

Za tuto nečtivou pasáž se omlouvám, nerad to i píšu, ale je to nutné. Zákon nečetli asi ani zákonodárci. Kdyby ano, nerozhořel by se spor. Neříkali by, že zákon není zmateční nebo že jsou dva výklady. Citovaná pasáž nemá ani jeden, ani dva výklady, nemá žádný výklad. Pokyn tam napsaný je nesplnitelný. Chyba by se odstranila lehce. Středoškolský student by do zákona napsal, že z chyb dvou vzorků se vypočte průměrná chyba celého souboru podepsaných voličů. Vzorec zní - sečti obě chyby a děl výsledek dvěma. Pak ho aplikuj na celek. Když chceš přesnější výsledek, spočítej součet chyb tří, čtyř, osmi vzorků... a děl třemi, čtyřmi, osmi. 
	Bylo by potřeba zjistit, proč toto autoři zákona nevědí a proč na ten nesmysl nepřijdou poslanci, konzultanti, někdo ve vládě, třeba i některý z devadesáti poradců ministrů. A proč ani ministerská komise nepochopila, že má asi odstraňovat neplatné hlasy podle jednoduchoučké metody, jak zjistit chybovost celku na základě rozboru vzorků. 
	Je tu i opačná otázka: kdo za to bude potrestán. Provést tuto chybu u maturity student, bude mít zničené prázdniny, případně celý život. U státu to chodí jinak: uslyšíme ještě mnoho mlžných teorií o dvojích výkladech a mnoho právnických šavlovaček. Problém nepochopitelné hlouposti státních úřadů se změní v politický cep - opozice to nenechá ležet, odpůrci přímé volby prezidenta se budou šklebit. 
Jenže to není problém politický - nejde to ani zprava, ani zleva, jde to z Čechů všeho druhu. Proč je nahoře (odjakživa) tolik hlupáků, kde se tam vzali a proč je někdo už dávno nevypudil? Proč ani jedna rozumná (a všude už známá) novota, kterou stát provede, se nepovede? Opencard, rozumné, racionální - katastrofa. Nebo sKarta - rozumné, racionální, a nepovede se. IZIP - rozumné, úsporné, krachlo. Státní maturity - pohroma. Pochopit to, toť úkol pro vědce. 

Mizerná úroveň politiků 

Kde se vzali ti hlupáci, kteří vše ničí? Volby je tam daly. A koho máme na kandidátkách? Třicet jmen, kdo je zná? Jsou to schopní lidé, nebo tlachal vpředu, blůmy vzadu? A jak poznáte, ten je schopný, ten do počtu a třetí je lupič? Vždyť nic neříkají, usmívají se, mezi lidi nejdou, stranická kandidátka je vleče. Větší šanci hlupáka demaskovat má ten volič, který se s hlupákem zná. A dnes poslance většinou znáte, až když něco ukradne či někoho přejede. 
	To je můj argument pro malé volební obvody a pro kandidáta, který (byť i s pomocí strany) musí sám u lidí získat hlasy. Na své řeči, na svou práci i na svůj, bohužel, falešný úsměv. Zapište si pro budoucno - náš hlavní neduh je mizerná intelektuální úroveň politiků, kombinovaná s bezdůvodným sebevědomím a hrubým nadáváním ostatním hlupákům. A naději si nedělejte - sami se nevyberou. Vy je vybíráte. Ať už socialisti, nebo kapitalisti. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Hlavy nehlavy
20.11.2012    Mladá fronta DNES    str. 10    Názory
    Karel Steigerwald        
Elita? Ta na tenisu nebyla. Byla jinde 

Jinak by se všem hrálo, jinak by se publikum cítilo, kdyby nad ochozy byl nápis: Tato budova je dlužná mnoho miliard. A neví, jak je kdy zaplatí. Zaplaťte to vy! Však tu dnes sedíte. Už vidíme tu tlačenici. 

Naše obyvatelstvo zase zachvátila veliká radost z tenisového vítězství. Vyhráli jsme, křičí zástupy, ačkoliv vyhrálo pár geniálních tenistů. Většina národa nevyhrála nic. Ale to je u sportu obvyklé, že si dav přisvojuje cizí branky, body a sekundy. 
	Zmíněného tenisového zápasu se zúčastnilo mnoho českých hlav. Nebyly na kurtě, nýbrž mezi diváky. Módní hlídky se už nepěstují, tak nevíme nic o jejich oblečení. Dohromady však vytvářely „elitu národa“. To už stojí za pozornost. Zhruba v téže době se jiné hlavy sešly, aby se dozvěděly, kdo letos dostal „českou Nobelovku“ za vědu čili titul Česká hlava. Schůzka těchto hlav se nekonala na kurtu a v televizi se sotva mihla, protože nebyla tak zajímavá jako sešlost na tenisovém dvorci. Vědecké ocenění získali onkolog Klener, kardiochirurg Pirk a virolog Adam. Doktorandka Fučíková je získala za studium nanočástic a studentka Tománková za studium externího energetického kosmického záření. Nikdo z oceněných by na kurtu nedokázal to, co ti tenisté, leda snad profesor Pirk, který by je možná jako zkušený běžec předběhl. Tenisté by se zase neprosadili ve vědě. To je jasné. 

Íčko, Mazánek a další 

Otázkou však je, proč nejsou oceňovány české hlavy, které seděly či stály v ochozech tenisové katedrály. Jako příklad jsme si vybrali hlavy Janouška, Pitra, Bartáka, Langera a Kocourka. Jde o hlavy velmi zajímavé, tvořící elitu národa, jakési hrdinské prototypy, příklady a vzory pro mládež. Je dobře, že si jich televizní kamera všimla. Aby mladí věděli, jak na to mají v životě jít, připomeneme zásluhy a výkony těch hlav. Pro spravedlnost přiznejme, že mnohé jiné elitní hlavy v ochozech buď chyběly, nebo jsme je přehlédli. 
	Kupodivu mezi těmi hlavami není žádná hlava ženy, ale to se po nařízení z Bruselu jistě zlepší. Čtyřicet procent vyšetřovaných, podezřelých a obviněných by vždy měly tvořit ženy. Ocenění by si ty hlavy zasloužily. Čím vynikl Janoušek? Studiem kosmického záření? Vůbec ne. Ale dokažte, co on. Opijte se, přejeďte cizinku, prchejte a skoro po roce si přifrčte na tenis s řidičákem v kapse, bez rozsudku, jako by se nechumelilo! To vy nedokážete. Janoušek za to cenu zaslouží! Mohla by se jmenovat Nechumelí se. Nebo Pitr. Roky jej stíhá policie doma i v cizině. Když jej dostihne, dá ho do vězení. A co Pitr na to? Je chytrý, dobře se chová a už je venku. Nyní budou stíhat policisty, kteří Pitra stíhali, za zbytečné stíhání, protože Pitr se dobře choval už ve Švýcarsku. Měl by dostat cenu za dobré chování doma i v zahraničí. 
	Cena za odklon nemine Martina Kocourka. Též chytrý výkon. Odklonem peněz od manželky přiklonil pozornost k manželce a nikdo se už nezajímal o původ těch peněz, nýbrž o odkloněnou manželku, jestli exmanželovi zasolí. Kocourek má nárok na cenu za dvojitý odklon. Ivan Langer vynikl zase v praní policejních uniforem. Čeká ho cena čínské prádelny. Dobrou hlavou je též exministr Barták. Mohl by dostat přímo zlatý kříž Válečného nákupčího. Je řada dalších kandidátů ocenění. Na tenise neseděli. Dr. Rath sedí jinde, ostatní doma. 
	Rozhodně je to pěkný pohled. Krásný tenis, hráči v roli hrdinů, ochozy plné českých hlav. Když se udělovaly České hlavy, české hlavy tam nebyly. Mohly tam přijít a donést v igelitce nějaké peníze, aby na tom byla česká věda, ta popelka, o chlup lépe. Ale věda peníze v igelitce nebere, to je její mravnost. 
	Je to také pěkná metafora. Zde míček v ovzduší, tam nanočástice, zde lajny a sítě, tam lidské srdce. Pozoruhodné také je, že stánek sportu a hlučné hudby vypadá, jako by ho ty české hlavy, co tam sedí, vybudovaly – dluh, krach, triky a pompa. Však ho také vybudovaly. A když ne ty, co tam seděly v neděli, tak jiné. Hušák, však víte. Jinak by se všem hrálo, jinak by se publikum cítilo, kdyby nad ochozy byl nápis: Tato budova je dlužná mnoho miliard. Neví, jak je kdy zaplatí. Zaplaťte to vy! Však tu dnes sedíte. Už vidíme tu tlačenici. 

Povrchnost přitahuje 

Povrchnost patří k lidské přirozenosti. Efemérní zábavy jakbysmet. Věda vás nepobaví. Když se navzájem pojídali gladiátoři, případně krmili lvi křesťanským masem, byla to zábava ostrá. To ochabuje. Upustilo se i od upalování čarodějnic, což bylo též zábavné a poučné. To lákavé heslo: Kdo neupaluje, není Čech! I popravy se dějí v ústraní. Zbývá jen ten tenis, pink, pink, fotbal, pink pink, brusle, Venco Kábů, přihraj žábu. Ještě že ten Mládek sportu rozumí. 
	Tak jsou hlavy České a české hlavy. S tím je třeba počítat. Národní divadlo ruší zajímavé kulturní mezinárodní projekty, protože mu chybí pár milionů. Vsaďte se, že tenisu pár milionů nechybí. Ani ty české hlavy, čert ví, co vlastně umějí, nemají nouzi. Co umějí České hlavy, víme. Vsaďte se, že jim chybí hodně milionů. 
	Končí podzim, tenis se stěhuje dovnitř. Golf má pauzu, golfové haly se teprve začnou stavět. Budou stát mnoho miliard, vzniknou dluhy, potáhnou se krajinou do dálky. Hlavy české se stěhují do hokejových paláců. Budou tam volat: vyhráli jsme my! Vlastně mají pravdu. Hlavy České skutečně nevyhrály. V neděli dostaly cenu a šup zase domů. Žádné ciráty. Kdo nepinká, není Čech. 
	A ta elita národa je jako stohlavá saň. Také se táhne do dáli, cvaká zubama, koulí zadlužené či zkorumpované oči. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Civilizace zákazů vytlačuje svobodu
19.11.2012    Mladá fronta DNES    str. 14    Názory
    Karel Steigerwald        
Evropská komise dělá vše pro to, aby byla mezi evropskými voliči co nejneoblíbenější. Posledním významným činem z oboru, jak naštvat lidi, je zákaz svatozáře a kříže na pamětní minci s vyobrazením věrozvěstů Cyrila a Metoděje. 
	Minci hodlá Slovenská národní banka vydat příští rok, bude 1 150. výročí příchodu obou světců na Velkou Moravu. Popudilo to nejen komisi, ale i některé státy EU, protože takové náboženské rekvizity na platné minci porušují náboženskou neutralitu EU, v níž žádná víra nesmí být preferována. Ale popudilo to také katolickou církev na Slovensku, která připomíná, že i komunisti ty náboženské symboly zakazovali, jelikož chtěli vyvolat dojem, že Cyril i Metoděj byli pradávní vyslanci bratrského Sovětského svazu, který je věčnější než nějaké církve, což je jen jev dobový. 
	Kdo je bezvěrec, může jen kroutit hlavou a divit se, jakými malichernostmi a hloupostmi se Evropská komise zabývá. Oba světci byli křesťané, proskribované symboly k nim odedávna patří, jako odedávna patří křesťanství k evropské kultuře – že by však způsobovaly nějaké porušení náboženské neutrality Evropské unie, je nesmysl hodný pořádného byrokrata. 
	Na druhé straně je však správné, že se Evropská komise takto nejapně projevuje, alespoň voličstvo vidí názorně, co je ta komise zač a čím se zabývá. Idea státu bez náboženského vládnutí je ušlechtilá a rozumná, prospívá svobodě lidí. Když ale někdo šmejdí po mincích s jakousi koniášovskou bigotností, aby z nicotných maličkostí udělal velké záležitosti, jde o činnost nesmyslnou, směšnou, a dokonce svobodě nebezpečnou. Takovými nápady bombarduje komise obyvatelstvo systematicky, jednou zakáže žárovky, příště svatozář, potřetí poručí Slovákům sundat z vlajky křesťanský kříž a počtvrté dá mimo zákon jarmulku nebo skotskou nacionalistickou sukni, protože to nějakému islamistovi bude vadit. Po čase se vrhne na francouzskou hymnu, která vyzývá k vraždění nepřátel a touží po tom, aby jejich krev nečistá napojila brázdy francouzských polí, což je pobídka typicky nekorektní, kdesi za hranicí lidských práv a svobod. Vznikla za Francouzské revoluce, byla vytvořena jako konkrétní politická píseň, která měla dodat odvahy revolučním vojákům. Dnes je to milá zpěvná zkamenělina, za pobídku k vraždění ji nikdo nepovažuje. 

Brnění z úskoků 

EU má problémy makroekonomické, finanční, měnové. Řeší je váhavě, svou vlastní měnu strhává do propasti, z níž ta měna poleze ven s obtížemi. Má také problém, který mít nemusela. Vytváří kolem sebe civilizaci zákazů a omezování. Většinou jde o malicherné výplody úřednictva, které se snaží páchat dobro. Evropané se pak musí obrnit úskoky a kličkami. Žárovky jsou zakázané, ale prodávají se dál za mnohem větší cenu, protože se už nejmenují žárovky, nýbrž technické osvětlovací zařízení. Slováci by měli svatozář přejmenovat na symbolické znázornění urychlovače jaderných částic, což k věrozvěstům patří, protože důsledkem křesťanství je dnešní obrovský rozvoj vědy. Proti tomu by bruselští notáblové nemohli pípnout. 
	Chápat problémy Evropy, potažmo celé planety, je velmi obtížné. Snazší je zakázat svatozář. Byrokrat se vždy raději chopí toho lehčího. A mění tak EU krok za krokem v soustátí, kde vládne pedanterie, byrokracie, sekýrování. A nijak evropskou administrativu neomlouvá, že u nás doma je to taky tak. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Listopad odkaz nepřináší
16.11.2012    Mladá fronta DNES    str. 14    Názory
    Karel Steigerwald        
Možná, že se k odkazu Velkého Listopadu s chutí přihlásí i obrozená KSČM. Její Filip na to vypadá. Mohlo by se napsat: Velký Listopad obrodil ideu komunismu a dovedl ji k demokracii. Či nějak podobně, nestoudnost komunistů nezná mezí. 

Listopad 1989 se ještě do regálů historie neodstěhoval. Jako jedna z nejdůležitějších událostí minulého století se stále nabízí vykladačům. Právě nyní se k pomyslné záři 17. listopadu přitočily odbory a budou k tomu výročí přilepovat svou demonstraci, ačkoliv s tehdejšími událostmi neměly nic společného a na buřičských akcích je nikdo neviděl. Byly jen pobočnou firmou KSČ, což jsou dodnes. Ale možná, že se k odkazu Velkého Listopadu s chutí přihlásí i obrozená KSČM. Její Filip na to vypadá. Mohlo by se napsat: Velký Listopad obrodil ideu komunismu a dovedl ji k demokracii. Či nějak podobně, nestoudnost komunistů nezná mezí. Reálný výklad Listopadu je však velmi jednoduchý: český komunismus už dostal podobu politického šaška Jakeše a ze zahraničí přicházely jasné důkazy, že už to je možné, že Gorbačov je skutečně hrobař komunistické říše. Od Jalty k Maltě, říkalo se tehdy vesele. Režim se obyvatelstvu hnusil a neměl už co nabídnout. A cizí vojáci za ním už nestáli, tak šel. 
	V jistém smyslu spadl sám od sebe, jako shnilá chatrč. Na rozdíl od Gottwaldovy generace, která ještě uměla bojovat, vraždit, páchat ničemnosti, intriky a manipulovat lid (a získávat tak určitou podporu podvedených), Husákova generace neuměla nic. Tu držely jen ruské okupační armády. Že režim spadne naprosto, málokdo čekal. Spíš se zdálo, že zlého a pitomého tajemníka vystřídá nějaký inteligentní a hodný. Ale události komunisty smetly s udivující snadností. Hodné, zlé, reformní, dubčekovské, všechny. 
	Šíří se teorie, jak to vlastně bylo, kdo tahal za nitky. Narafičené situace řízené geniální KGB. Někdo dodává, že ve shodě s Američany. Jsou to nesmysly, vzpoura byla impulzivní, spontánní a nečekaně začala na tom nejnevinnějším místě: na pietní vzpomínce na studenty z roku 1939. První vzbouřenci byli studenti, doposud bez konfliktu s režimem, a umělci, tentokrát nikoliv spisovatelé, kteří už byli režimem vyhubeni, nýbrž divadelníci, kteří ještě vyhubeni nebyli. 
	Celý koncept rebelie vznikl během jedné noci a jednoho dne, v okruhu spíše padesáti než sta lidí. Druhého dne už těch lidí bylo pět set, dva tisíce, tři tisíce... Originální bylo, že se rebelové zmocnili tlampače, jímž mohli oslovovat víc a víc lidí: divadelního jeviště. To bylo první místo, které komunisté už nemohli ovládat. Originální také bylo, že první hrstka rebelů s předvídavou troufalostí navrhla i generální stávku celého národa, který prozatím o ničem nevěděl. Teorie o nitkách, které to řídily, jsou nesmyslné, i když oblíbené. Ty první hodiny se události valily dokonce i bez existující pronásledované opozice, bez disidentů. Teprve s nimi pak přišlo sto pět představ a výkladů, co se vlastně stalo a kam to má vést. Nastala politika, zmatení jazyků, různost názorů, vláda nesmyslů, utopií a nadějí. Po tříbení (docela rychlém) celé to revoluční hnutí, zaplať Bůh, zaniklo, nahradil ho život obyčejných politických stran, což je při vší bídě mnohem lepší než fantazie utopistů a snílků. 

Události komunisty smetly s udivující snadností 

Smysl té listopadové rebelie přicházel dodatečně, po částech. A v mnoha variantách se postupně přelil do reálné české politiky. Mnozí účastníci tehdejší vzpoury nejsou dnes s jejím výkladem spokojeni. „Revoluci“ jim kdosi ukradl nebo nebylo její poslání naplněno, nýbrž zrazeno. Nešlo tehdy o revoluci, ale jen o stávku. Že bude pro komunistický režim smrtelná, vybrali si sami komunisté. Cítili to tak, vzdali se, jak se tehdy zdálo, dokonce s úlevou, že mají to trápení z krku. 

Nejsme jako oni. 
Ale oni nejsou jako my 

Nejsme jako oni, říkalo tehdy nešťastné a naivní „sametové“ heslo, které nepočítalo s tím, že oni nejsou jako my. A hlavně, že mnozí my byli vlastně oni. Rebelové se dojímali vlastní ušlechtilostí, ale skutečné blaho to heslo nepřineslo svobodě, nýbrž těm poraženým. Velice rychle vzali změnu poměrů za svou, zabydleli se v ní a vtiskli nové době neopakovatelný přídech smradu starých časů. Kdo po revoluci ty poražené nepobije, musí s nimi dál žít. Jak často se dnešní komunisté dovolávají demokracie, svobody, humanity. Jak rádi ve Španělském sále 28. října (na Den znárodnění) tleskali komunističtí předáci, v parlamentu zastoupení, prezidentovi, když dekoroval stařičké oběti komunistické zvůle a brutality. Perverznější obraz lze si stěží představit. Ale ruku na srdce, i to je odkaz Velkého Listopadu. 
	Oslavy Listopadu nemají smysl, jako všechny oslavy. Vzpomínky matou, každý má jiné, my účastníci vymíráme. Žádný inspirující odkaz listopad '89 nepřinesl, natož dědictví, které je třeba chránit. Tehdy jen spadla shnilá chatrč, když rukojmí v ní držený neopatrně pohnul zadkem. Vysmívat se tomu nemusíme, není to vkusné, ale obdiv to také nevyvolá. Prostě bída a ubohost života v okupované kolonii, kde proti samizdatu, pravdě a síle slova stálo šest milionů ruských vojáků. A pak dospěl ten ohromný okupant k bezmocnosti. Hurá. Ironii této ubohosti český národ vždy dobře rozuměl. Už Hašek psal: TGM si vážil mravního vítězství, ale TGM nebyl nikdy spráskán holí. 
	Jediným pravým odkazem listopadu '89, poté, co vyprchala euforie ze svobody, je pocit hanby, který museli mít nejen buřiči, ale každý, kdo měl oči a mozek. Byla to hanba z ubohosti té vzpoury, z její nicotnosti. Před čím jsme se to tolik let tak hodně třásli strachem? museli si pomyslet i ti, kdo se strachy netřásli. Smyslem oslav je ten pocit zastřít, učinit z tehdejších událostí něco velkého a hrdinského. To se národu, který má podobných činů nedostatek, vždy hodí. Rozumnější by však bylo nechat celý Listopad v regálech, případně k dispozici odborům a komunistům, když se ho chtějí ujmout a starat se o dnešek. Hledat v něm velikost, inspiraci i ubohost, to jest mít k dnešku kritické myšlení, je mnohem produktivnější než nahodile blouznit o Listopadu. Co dnešek říká sám sobě a nám, kteří ho žijeme každý den, co si z dnešního chaosu (který je pro svobodu přirozený) máme vybrat víc a co máme odmítat, to jsou témata! Listopad nám nic nevzkazuje, je to jen datum, kdy se sesypala jedna mocnost i se svými koloniemi, kdy shnila a vyčerpala se utopie, ubohá jako všechny před ní. A lidi, co u toho byli, se přestali bát, protože z komunistů už nešel strach, nýbrž směšnost. Co nám říká dnešní doba, je mnohem těžší, na těchto řádcích to ani nenačrtnu. Ostatně se tím zabýváme dnes a denně, nic zajímavějšího a vážnějšího k mání není. 

Vrahovi natřeli sako na červeno a teď je vyšetřují orgánové 

V nějaké vesnici namalovali nějací mladí umělci natěrači sochu Zápotockého, komunistického prezidenta. Z omšelé postavy zapomenutého kata udělali veselého šviháka: pán má červené sako a bílé botky. Vyhlíží zajímavě, optimisticky. Jako by radostně někam šel. Natěračům to ovšem nepomohlo, vyšetřuje se to, shlukují se kolem nich paragrafy a tresty. Hanobí prezidenta, poškodili sochu. Naštěstí se to prý dá umýt, tím se zločin zmenší. Kdo byl Zápotocký, píše prezident Novotný: „My v předsednictvu strany jsme měli za to, že poprav už bylo dost. Závodský (bývalý náčelník StB – pozn. red.) byl odsouzen k smrti, ale prosadil jsem, že zůstane sedět nějaký čas, pak bude propuštěn. Zápotocký na této schůzi nebyl a o našem rozhodnutí nevěděl. Když zjistil, že Závodský nebyl popraven, dal ho popravit. A to jsme zase nevěděli my. O popravě jsem se dozvěděl, až když přišel dopis od manželky Závodského, která sháněla muže, o kterém neměla už dlouho zprávy. Zavolal jsem si ministra vnitra Baráka a ten přiznal, po notném ošívání, že Závodský už nežije.“ 
	Tomuhle vrahovi natřeli sako na červeno a teď je vyšetřují orgánové. Nejsou jako my. Jako taková celková metafora odkazu Listopadu se to hodí. Oni řeknou: Zákony platí, sochu jste poškodili, prezidenta, marná sláva, byl prezidentem, jste zhanobili. Jsme spořádaná demokracie, budete potrestáni. A co na to odpovíte? Zákony platí, hotovo dvacet. Za katr půjdou ti natěrači, politbyro KSČM může kolem očištěné sochy tancovat kozáčka nebo co to mají dnes za tanec. Až dotancují, půjdou na hejtmanství a ujmou se tam školství a umění. Výchova mládeže, podpora umění bojujícího, to bylo vždy jejich první kafe. 
	Tak nestudujte Listopad, studujte dnešek. Co se děje, kdo to zavinil a který vítr přináší ty chmurné novoty. Pamatujte si, komunisté a jiní extremisté nikdy nerostou sami od sebe, vždy na zchátralém těle něčeho, někoho, třeba právě vás. . . 

O autorovi| Karel Steigerwald, komentátor MF DNES
Foto autor| Foto: Pavel ŠtechaO autorovi| Karel Steigerwald, komentátor MF DNES
Foto autor| Foto: Pavel Štecha

Teď se nedivte, vědět jste to mohli o přímé volbě už dávno
15.11.2012    Mladá fronta DNES    str. 14    Názory
    Karel Steigerwald        
Moji milí zastupitelé a vrcholoví politici všeobecně, jak dlouho jste mi říkali, že přímá volba hlavy státu je tak hluboký zásah do demokratického systému vah a protivah, že v případě jejího zavedení je třeba i zásahu do ústavy, aby se vyvážení moci obnovilo? Pak jste do toho skočili rovnýma nohama a nic jste nevyvažovali. Řekli jste si, žbluňk, nějak to dopadne. 
	Napsali jste k tomu horečná pravidla, také rovnýma nohama. Nohama se psát nemá. Při nutkavé potřebě Čechů dělat si šašky ze všeho a fixlovat ze zvyku i v případech, kdy z toho není ani užitek, jste nechali kandidáty, aby sbírali hlasy halabala. Teď jste začali druhé kolo kontrol podpisů těch kandidátů, kterým se víc než tři procenta lidí podepsala špatně. Kdo bude mít i v druhém kole tři procenta falešných podpisů, tomu to spočítáte. Spočítat se to dá už nyní. Tři procenta chyb z dalších osmi tisíc případů z celku padesát tisíc přinese asi stejný výsledek. Není žádný důvod, aby se osmitisícové vzorky od sebe lišily, krom náhody. Napadá vás už, co uděláte, až vyřadíte většinu těch lidových kandidátů? 
	Nemohli jste napsat lepší právní předpis? Já vám nechci radit jak, i když to vím. Ostatně to ví kdekdo. Zamyslete se doma, proč tak zřídka vytvoříte právní předpis, který nemá hloupé vady? Pro inspiraci: co kdyby se lidé podpisovali s občanským průkazem? Aha, složité? Určitě - sběrači nemají právo nikoho legitimovat, dál pokračujte v úvaze sami, jste politici, ne já. 
	Přidruženým problémem je, že kandidáti Zeman, Fischer a Bobošíková nedokázali vyplnit správně své přihlášky. Důvodem je buď neschopnost, nebo lajdáctví. Kladou nám vlezlou otázku: může být prezidentem občan, který ani tu přihlášku nevyplní pořádně? A do třetice. Co říkají správné podpisy občanů? Že někdo někde bydlí, nic víc. 
	Myslím, že to všechno po sérii trapných skandálů a nepříjemností dáte nakonec do pořádku. Hlasy, přihlášky i lži prezidenty, kteří se v takovém zmatku mohou také objevit. Co mohlo být už na začátku, nakonec bude. Jednou se dočkáme spořádané, přehledné a spravedlivé přímé volby, jako se dočkáme fungujícího registru řidičů a třeba i státních maturit. Také Opencard bude jednou klapat. 
	Ale zůstane dračí vejce - rozbité vyvážení ústavních vah a protivah. Chcete dávat prezidentovi stále méně pravomocí, ale současně mu dáváte do ruky ohromný argument. Jeho mandát bude největší, měřeno voliči. S takovým mandátem (mnoha milionů hlasů) prezident nebude pobíhat s věnci. Bude chtít víc. Dočkáte se toho. Bude to pěkný cirkus vah a protivah. Dnešní zmatky s podpisy jsou proti tomu jen selanka. 

O autorovi| Očima Karla Steigerwalda komentátora MF DNES
Foto popis| O autorovi| Očima Karla Steigerwalda komentátora MF DNES
Foto popis|

Zbytečné kontroly, zbytečné zákazy, ale musí se to. Prý...
13.11.2012    Mladá fronta DNES    str. 11    Názory
    Karel Steigerwald        
Probíhá kontrola pravosti podpisů na listinách prezidentských kandidátů. Je to jako obvykle Kocourkov. 
V šibeničním termínu se kontroluje, zda podepsaný existuje a zda bydlí na uvedené adrese. Když to neklapne, mají kandidáti potíže, které je mohou i poškodit. Ale odpovědni za to být nemusí, co když jim ty falešné údaje napsali zlí sokové? 
	Jenže kontrola nic nezkontroluje. Zjistí, kdo kde bydlí, ale jestli dal hlas uchazeči, nezjistí. To by se kontroloři museli dotyčného zeptat – což není v silách kontrolorů. Aby se tedy neřeklo, kontroluje se jen pro oko, aby kontrola byla. Ale ta úroveň – někdo chce být prezidentem a jen to vyjeví, už má na krku kontrolu. Zbytečnou. Ale stačí, že ta kontrola podezírá kandidáty, jestli nefixlují buď oni, nebo jejich sbírací lidi. To je dárek do vínku příštímu prezidentovi. Tentokrát jsme tě nechytli, řeknou kontroloři. 
	Kandidátce Fischerové zakázala Česká televize provozovat adventní koncerty, protože by ji to zvýhodnilo před kandidáty, kteří koncerty neprovozují. Fischerová ty koncerty dělá léta. Každý to ví a těší se na ni. A najednou – ona nebude. To lidi zaujme, budou na to mít názory, což Fischerovou zvýhodní. Jiní kandidáti dělají zas něco jiného, což je také zvýhodňuje. Donutit lidi, aby nevěděli, že Fisch. dělá adventní koncerty a kníže Schw. je ministrem, nelze. Zákaz má stejný smysl jako kontrola podpisů, tedy žádný. Z televize napíšou, že to musí dělat kvůli kodexu mravů. No a o tom právě je tato glosa. 
Co to je za mrav – hloupost, ale musí se to.

Do rudého moře
12.11.2012    Mladá fronta DNES    str. 12    Názory
    Karel Steigerwald        
ČSSD dala přednost KSČM i tam, kde nemusela
Vedení ČSSD je slepé, ale už jen případ Karlovarského kraje, kde se komunisti derou tvrdě na první místo, by mohl upozornit, že osudem socialistů za vlády komunistů jsou vždy druhé housle, ne-li něco horšího. Socialismus je totiž pro komunistu vždy jen renegátství.

Sociální demokraty po volebním vítězství v krajských volbách posedla jakási politická panika: bezhlavě se vrhají do krajských koalic s komunisty – dokonce i tam, kde si mohou užít krajskou moc i bez nich, případně v méně riskantní koalici.
	Manifestují, že komunisti jsou politická strana normální, prý i demokratická, která na naše politické nebe patří, protože si ji voliči přejí a protože získala v krajských volbách tolik a tolik hlasů, většinou kolem dvaceti procent. Zdá se jim, že koalice s komunisty je nejlepší řešení pro jejich stranu, pro její pobyt u moci a pro republiku, která rozumné komunistické a socialistické vládnutí potřebuje.

Těžké bohumínské okovy

Po tomto prozření vedení socialistů touží už dlouho. Bohumínské usnesení, které spojení s komunisty zakazuje, cítí jako okovy a omezení socialistické svobody – ČSSD se přece ve svobodné zemi může spojit, s kým chce. V krajích je to už prolomeno, na řadu přijde vládní úroveň, jen co budou velké volby. Výsledkem koalic KSČM a ČSSD je pohodlné vládnutí a jistota moci.
	Překonat bohumínské okovy je slibné – budou vlády, v kterých se na špici bude ve vzájemné spolupráci střídat KSČM s ČSSD, jak kdy, podle okolností. Takto pevné vlády umožní rázně zavést sociální spravedlnost, rovnost a rovnoprávnost společenských forem vlastnictví. Tak zní současná komunistická hesla, nepříliš vzdálená od ideálů dnešního vedení ČSSD.
	Komunismus se emancipoval od svých temných dějin, za minulost se už nestydí, je na ni pyšný a hodlá ji (podle okolností) uvádět zas v život. Hlavním argumentem pro to, že to komunisti v plánu mají, je jejich vlastní tvrzení, že to v plánu nemají. Postupovali tak vždy, jdou tak i dnes.
	Vedení ČSSD je slepé: zdá se jim nyní, že triumfují. Ale už jen případ Karlovarského kraje, kde se komunisti derou tvrdě na první místo, před ně, by je mohl poplašit a upozornit, že osudem socialistů za vlády komunistů jsou vždy druhé housle, ne-li něco horšího, protože socialismus je pro komunistu vždy jen renegátství, zrada, žluťáctví, poklonkování před buržoazií a zavírání očí před bouří revoluce, která se na obzoru vždy ohlašuje.
	Ano, jsou to všechno archaická slova, která dnes znějí směšně, ale jen někomu. V něčem mají dnešní socialisti pravdu, ČSSD, jak se u nás projevuje, je skutečně jen slabý vývar z komunismu. Pokud to takhle půjde dál, komunisti brzy socialisty v oblibě předstihnou. Kdo chce revoluci, sociální spravedlnost a ostatní rudá šidítka, dá komunismu natvrdo přednost před změklým komunismem socialistů.

Razantní demagogie zabírá lépe

Pokud se bude na krajských úřadech odehrávat nějaká politika, tam, kde komunisti sedí, bude komunistická. Socialistické plány lehce zaženou, prosadí své, bude to tvrdé i pro ČSSD. V poměrech sedm socialistů a tři komunisti v krajských radách vyhrají vždy komunisti, s tím se může počítat. Postupně také přeberou mnoho socialistických voličů. Svou razantní demagogií je zaujmou mnohem víc, než zaujme legalistické kuňkání předsedy Sobotky. ČSSD se bude proměňovat v blátivého sluhu, pomocníka, přitočílka skutečné krajské moci, kterou komunisti z rukou jen tak nepustí.
	Teď jsou strženi úspěchem a slepotou. To se jim hořce nevyplatí (ale nám také ne). V kolika krajích hledali socialisti koaliční partnery mimo KSČM? Nekomunistických variant měli dost, nechtěli je. V tom je jejich tragický omyl, přihlašují se do party s KSČM, nechtějí být v partě s některými stranami demokratického typu. Svou vlastní sociálnědemokratickou stranu posouvají doleva, za hranici demokracie mezi extremisty. Myslí si nyní, jak chytře si počínají a že mají přirozeného spojence. Skáčou do rudé řeky triumfálně, pohled na ně, až z té kaše polezou ven, bude smutný. Takové skoky jim neodpustí ani mnoho vlastních straníků a voličů.
	KSČM volilo zhruba dvacet procent voličů. Za první republiky to nestačilo na účast ve vládě. Nestačilo by to ani dnes, nebýt ČSSD, toho ochotného výtahu k moci. Je-li v republice dvacetiprocentní voličstvo, které volí extremismus, ještě to neznamená, že ten extremismus má mít podíl na moci. Byť by to byla moc krajská, omezená. Osmdesát procent občanů extremismus nevolí.
	Politici demokratických stran se nemají extremismem jakéhokoliv druhu kontaminovat. Všechna spojenectví s extremismem, která kdy demokratické strany uzavřely, aby posílily proti politické konkurenci, znamenala většinou záhubu jejich i té konkurence. Jako v Haškově povídce: když chcete vyhnat křečka z gauče, nenasazujte si tam fretku. Nakonec máte plný gauč havěti a sami nemáte kde sedět. Pálit vás to už nemusí, protože visíte. Krajské vlády jsou toho problému důležitým testem.

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Haiku Karla Steigerwalda
9.11.2012    Mladá fronta DNES    str. 12    Názory
    Karel Steigerwald        
Jen blázen dá vlajku do záhonu 

Obama řekl: Jsme americká rodina a společně jsme jeden národ a jeden lid. My Češi k tomu můžeme dodat Havlovo: Jsme všichni z jedné české mámy. Jistě vnímáte ten rozdíl – za vodou patos, americká hrdost, propagační vzlet, doma rezervovaná ironie a zesměšnění slov, co znějí dutě, protože z jedné české mámy nejsme. 
	Obama řekl mnoho dalších slov. Například: To nejlepší nás ještě čeká. Chce jednat s Romneym o tom, jak by společně mohli pomoci USA. Úhrnem, mluvil pozitivně o své americké vlasti, kterou miluje. Viděl její naděje, věřil jí a poražené politické soky považoval za spolupracovníky, kteří pomohou učinit Ameriku ještě krásnější, svobodnější a milovanější. Odpověděly mu jásající davy nadšených Američanů. 
	Kdyby takový projev pronesl v Praze ke svým Čechům, považovali by ho za blázna, případně darebáka. Začalo by se zkoumat, co zlého chystá, kdo ho zaplatil, komu slouží. Nejásali by ani jeho příbuzní. Říkali by jen: kristepane, copak musel ausgerechnet říkat, že svou vlast miluje? 
	Dobré věci, naděje a důvěra se v Česku nenosí. U nás jen recesista zapíchne státní vlajku do záhonu. V USA skoro každý, kdo má záhon. Američani jsou hrdí, pyšní a sebevědomí. Nemají však humor, neumějí se smát sobě jako my, považujeme je proto za pitomce. To jejich nabubřelé chvástání a vychvalování Spojených států, to je, panečku, důkaz! Že se Obama sejde s Romneym, to teda nevím, co od toho čeká, mluvit s tím idiotem? Anebo: Proč by se Romney slejzal s tou užvaněnou škodnou z Honolulu? 
	Každý ten rozdíl cítí. Jaký je vztah Američanů ke státu a jaký náš? Už slyším: A na co bys chtěl bejt pyšnej? I ve Spojených státech se dá udělat seznam nepěkných věcí, hrdost na americkou republiku to nesnižuje. U nás ten seznam každý umí nazpaměť. Položky, na které by mohl být hrdý, v něm nejsou. Ty každý vyškrtl. Jaképak dobré věci, vždyť je to tady samý darebák! 
	A také že je. V prostředí, kde panuje jen skepse, vztek, hnus a zášť, není těžké být darebákem. Také to není nebezpečné ani žádná opravdová hanba, když darebákem je skoro každý. Kolik asi obviněných a odsouzených politiků sedí v Kongresu? Kolik politiků USA se dalo vyfotit ve vířivce s holkou a říkalo tomu politická práce? Před takového cachtala chceš postavit vlajku republiky a být hrdý? Je to začarovaný kruh. Oni si lidi svého státu neváží, protože je to jen takový maglajs, a maglajs to je, protože si ho lidi neváží. 
	Čemu se tady všichni smějeme, to Obama myslí vážně – a s ním miliony těch amerických naivních dětí. Tak proč mají, k čertu, tak dobrý stát? Stokrát lidštější než my! Důležitý rozdíl je, že náš stát není náš, nýbrž těch nahoře. Američani myslí, že Spojené státy jsou Američanů. Tomu se my smějeme, nejsme naivní. Státy nejsou lidi, patří samy sobě. Takový je náš rozum. 
	Kennedy řekl, že se Američani nemají ptát, co pro ně udělají USA, nýbrž co oni udělají pro USA. Už tehdy jsme se smáli, hloupý Kennedy. Stát mají ti nahoře, pro ně hnout prstem? Noblesa? Mluvit s poraženým pro dobro země? Je tu problém: Co si povíte s Paroubkem či fízlem Filipem nebo nepravomocným Bártou? Čechy jsou jiné než USA. Vlajku nechte doma, do záhonu ji nedávejte. Byl byste blbec. 

O autorovi| Karel Steigerwald komentátora MF DNES
Foto popis| O autorovi| Karel Steigerwald komentátora MF DNES
Foto popis|

Malé charizma, velké výsledky
8.11.2012    Mladá fronta DNES    str. 11    Názory
    Karel Steigerwald        
Balíček prošel, vláda nepadla, věci se vrátily na své trajektorie. A poučení? Bude vláda něco měnit? Z programových témat krom spíš kosmetických úprav asi nic – to by celé to vítězství nad kritiky ztratilo smysl. Směr hlavního úderu trvá dál: reformy, rozpočtová kázeň, prosazování práva, potlačování korupce. Znáte v této době lepší témata? 
	Změny, a to zásadní, čekají mediální politiku vlády. Vztah k veřejnosti, ukončení vzájemného koaličního vraždění atd. Důležité také bude, co nového přinese vláda (a orgány činné v trestním řízení) v oboru korupce. Jak dopadnou rozjeté kauzy, kolik nových se vynoří a kam se pohne cit veřejnosti pro spravedlnost, je-li ještě jaký: nahoru, nebo dolů? Liknavost v kauze Janoušek, existence novopečeného poslance Pekárka a podobné jevy vládě neprospějí. Otázka je, co může vláda v těch záležitostech sama udělat? Soudům a policii neporučí, neblahého Pekárka ze Sněmovny nevypudí. Ale může veřejně zvednout obočí velmi vysoko a ptát se, jakpak to, že se vyšetřování Janouška (dosaď si každý, koho tam sám chceš vidět) tak nehorázně a nestandardně vleče. A ODS se může mnohem výrazněji divit, že Pekárek nechce mandát vzdát. Když ho k tomu vyzval před kamerou místopředseda Kuba, znělo to rozpačitě, ačkoliv to mělo znít jako bouchání do stolu či práskání bičem. 
Dobré téma k mudrování a ke kritice je politika předsedy vlády. Kritizují ho, že je slabý, couvající, ve vleku Kalouska či koho, nerozhodný a matný. To on má prý bouchat pěstí a kopat do stolu. Nedělá to, je tichý, nemá charizma. Hulvátství české politiky se pečlivě vyhýbá. Rozuměj, u nás charizma rovná se hulvát. 

Vyměnil už dvě třetiny vlády 

Nečas dosáhl zatím všeho bez randálu. Krok za krokem jde houštím katastrof k výsledkům, které chtěl. Bandity z VV vypudil z vlády, vláda přežila. Závadné ministry za ODS z vlády vypudil – i za cenu obměny dvou třetin vlády. A vláda přežila, je funkční, jde dál. Nečasův kabinet má šanci, pokud ho nějaká další vnitřní turbulence nerozbourá, dosáhnout výsledku, na jaký jsme u vlád už odvykli – jeden premiér bude vládnout čtyři roky a pravděpodobně splní většinu vládního programu. To vše v dešti katastrof. Pánové, řekl by jistý nabubřelý expolitik, kdo z vás to má? 
	Co se vládní koalici ještě může stát? Ublížit si může jen ona sama, což ostatně platí už od jejího vzniku. Zatím tu tezi naplňovala bohatě. VV, zdroj pohrom, je bezvýznamná. TOP 09 a ODS se zdají v dočasně tichém souladu. Jako by jim došlo, že jejich války přinášejí vítězné body těm třetím. Ale v ODS dřímá nášlapná mina – opozice byvších rebelů, dnes s nimbem demokratické cti. Nevyhráli, stáhli se. Neudělali to pro Nečasovy krásné oči, chtějí k moci. 

Jak vypudit potrestané poslance? 

Po bouři může vláda zvednout hlavu. Jaký vichr se sbírá za obzorem, není zatím vidět. Stále platí, že tato vláda může vykonat velké činy – dokončit první kolo reforem země, dát jí bolestivé ozdravující změny. Ale platí také, že ji může nějaká nová nicotnost srazit. Půl Sněmovny na to čeká. 
	Jako třešničku na některém svém velkém protikorupčním činu může vláda vytvořit nový zákon na téma – kterak vypudit z parlamentu voleného, leč odsouzeného zástupce lidu. A kterak ho do parlamentu vůbec nepustit. Potrestaných už je tam dost, na takový zákon je nejvyšší čas. Nebo to bude po čase zvyklost, že zákony budou schvalovat nepravomocní i pravomocní odsouzenci? 

O autorovi| Karel Steigerwald, komentátor MF DNES
Foto autor| Foto: Dan Materna, MF DNES
Foto popis| Vydrží? Ač to tak nevypadá, premiér Petr Nečas má slušnou šanci dotáhnout svůj čtyřletý mandát až do konce a prosadit klíčové reformy.O autorovi| Karel Steigerwald, komentátor MF DNES
Foto autor| Foto: Dan Materna, MF DNES
Foto popis| Vydrží? Ač to tak nevypadá, premiér Petr Nečas má slušnou šanci dotáhnout svůj čtyřletý mandát až do konce a prosadit klíčové reformy.

Prozření, pád rebelů, nebo ještě něco úplně jiného
7.11.2012    Mladá fronta DNES    str. 10    Názory
    Karel Steigerwald        
Očima Karla Steigerwalda

Rozumět české politice je velmi obtížné, včera večer dvojnásob. Řešení přicházející vládní krize, případně i předčasných voleb, spojených s nástupem masivní koalice ČSSD a KSČM, se včera vynořilo z politických kabinetů jako zcela záhadné překvapení. Tři takzvaní rebelové opustí Sněmovnu, dva podpoří vládní balíček a patrně ho podpoří i někteří z Věcí veřejných. Včera se k tomu hlásil exministr Dobeš. Nemilosrdný Kalouskův rozpočet zmizí, vrátí se Kalouskův rozpočet milosrdnější? Vláda pojede dál, ku zklamání všech, kteří už si kreslili novou politickou mapu státu.
	Takové rozuzlení, pokud to opravdu rozuzlení je, nemohl očekávat nikdo. Hlavní z rebelů, s Tluchořem v čele, dobrovolně odcházejí z bitvy. Nebo neodcházejí dobrovolně, nýbrž pod nějakým tlakem. Náznaky, že jde o vyšetřování poměrů ve zdravotní pojišťovně, vynechme. Je tu i argument: odcházíme, abychom znemožnili nástup komunistů k moci. Budiž, ale odcházejí ze situace, kterou vytvářeli a vyhrocovali sami.
	Češi mají sklon k spikleneckým teoriím - odcházejí, protože na ně něco strašlivého vědí. Taková teorie však nesedí. Argumenty rebelů, vzato čistě technicky, měly racionální jádro, problém byl, že neseděly politicky, teď, v této chvíli. O věcný obsah tluchořovských návrhů by se v ODS asi nikdo nepřel - vada celé rebelie nezáležela na obsahu, nýbrž na politické situaci. Proč došlo k obratu včera odpoledne, den před pádem vlády, tak náhle, nečekaně a nesrozumitelně, ví snad jen politický bůh. Po celou mnohatýdenní krizi opakovali rebelové jen svou zaťatou mantru o pravicové čistotě. Bez ohledu na reálnou situaci. A náhle se změní v realistické beránky, kteří vyklízejí bojiště? Formálně je jejich krok čistý a důstojný: kongres rozhodl, oni nesouhlasí, tak jdou.
	Jaký to byl boj? O ideje, o politiku ODS? Nebo o taktiku? Nečasovo vedení navrhlo kompromis, pro rebely byl zradou. Nutně se musí vynořit otázka, jaký bude jejich další krok. Z ODS nevystoupili, nabízejí se nejrůznější kombinace. Odešli včera z parlamentní politiky, aby zítra byli silnou odbojovou skupinou v ODS, která nakonec převezme ve straně moc? Možné je všechno.
	I to, že včera se neuzavřel jeden příběh, nýbrž jen první jednání bitvy, která jen tak neskončí. Zatím si zapišme: vláda nepadne, pokud dnešek nepřinese další nečekaný zvrat. Komunisti a socialisti si na svůj triumfální nástup k moci musí počkat do příští krize, ne-li nakonec do řádných voleb v roce 2014. Jak s tou hrozbou vláda naloží? To je hlavní výzva pro celou koalici, pokud přežije dnešek, zítřek, příští týden.

O autorovi| Karel Steigerwald komentátora MF DNES
Foto popis| O autorovi| Karel Steigerwald komentátora MF DNES
Foto popis|

Kongres ODS
1.11.2012    Mladá fronta DNES    str. 14    Názory
    Karel Steigerwald        
Nečasův pád by byl signál: kmotři všeho druhu vyhráli 

Pokud Petra Nečase svrhnou a nastolí místo něj nějakou indiferentní postavu, ODS jako velká strana brzy skončí. Všechna vysvětlení toho činu jsou jen pomocná, k uchlácholení veřejnosti. Veřejnost ví, že Nečase svrhávají kmotři a příbuzní kmotrů. Pokud postava, která by Nečase měla nahradit, bude navíc to kmotří hnutí v ODS reprezentovat, přijde konec ještě rychleji. 
	V kritičtější situaci byla ODS snad jen po sarajevském puči. Nečas má ale určitou výhodu. Klause obviňovali, že má v cizině vilu a ODS že ukládá v cizině peníze a švindluje se sponzory. Z takových věcí Nečase neobviňuje nikdo. Klaus byl ale větší rváč a možná větší stratég. 
	Nečas se nerve a není stratég, což v českých poměrech, stratégy přesycených, může být i přednost – konečně někdo přímočarý. Přímočarý je také jeho nynější politický osud: kolik členů ODS pochopí, jaký vzkaz voličům by Nečasův pád přinesl? Jasný: očista ODS od plešatého (holohlaví prominou) světa se odkládá. 
	Problém ODS (jakož celé politiky dnes) není, jestli je pravicovější o procento víc nebo míň, jestli daně zpatlá o chlup lépe či hůře, problém je, že veřejnost čte politiku jako rej banditů, kteří si osedlávají politické strany a bez ohledu na jejich politické směřování jim dávají stejný směr a cíl: kapsa plešatých. Sám Bárta nahlas popsal, že cílem jeho politiky je dojit stát – a nikdo ho za to nepostavil před soudce. 
	V ODS se ujal termín kmotři, ale neradujte se, tato verbež se zavrtala do všech stran, zleva doprava. Už sám ten socialista Sobotka, vedoucí čistoty ve státě: copak si nepořídil podle vlastního přiznání sedmimilionový byt za poslanecké náhrady, neboli ukradl peníze voličů, aby sám pěkně bydlel? Proč ten se rozčiluje nad Kocourkovými odklony?Co se skrývá za farizejskými požadavky rebelů, vyjde najevo záhy. Ochrana pravicové politiky? Byla by to divná ochrana, která by přivedla KSČM a ČSSD k triumfu, jenž je v předčasných volbách nemine. Prvním úkolem politiky dnes není brousit katedrově pravou (či levou) politiku. Úkolem je státní dluh a reformy. Podmínkou je souběžné čištění politiky všeho druhu od kradení a podvodů. Politika nemá důvěru, voličům se nelze divit, ale bez elementární důvěry reformy nebudou a bez reforem bude pád. 
	Nečas je první předseda vlády, který se pokusil rozhýbat reálný boj s korupcí a se zloději. Kritizovat ho lze, ale nikdo nepopře: byl první, začal, šel do toho. Nic není těžší než zahájit boj s politikou, která je jak vepř prorostlá korupcí. A nic není lehčí než ten začátek kritizovat. 

Superauta plešatých 

Když svého předsedu teď ODS sesadí, řekne jasně: my nechceme žádné čištění, my chceme, aby všechno bylo, jak to bylo. V takovém případě – na shledanou ODS, důvěra v tebe je dočerpána. Veřejnost je dnes napřed – ví víc než politici. Pro veřejnost hrají procenta DPH menší roli než superauta plešatých. Superauta plešatých je jen metafora. Každý dnes ví, co znamená, krom politiků. 
	Nečas volby neprohrál, to jsou jen takové politické floskule – volby prohráli plešatí v jeho (a ostatních) stranách. Voliči nejsou neinteligentní, nutnost reforem snad i pochopí, nechtějí ale chápat reformy v politickém prostředí bez důvěry, kde se krade, kam zrak veřejnosti či policie koukne. 
	Ale proč by Nečas nepadl, když je v ODS tolik demokracie už na základní čáře (kde jsou plešatí doma), že právě takové typy (či jejich lidi) umí katapultovat výš, až do kongresu. To je pro ODS kruciální otázka: kolik plešatých ničitelů věrohodnosti ODS na kongres přijede a kolik přijede delegátů, kteří chtějí očistu strany. 
	Kolik plešatých přidělenců si zas přímo před zraky novinářů postaví u vchodu do kongresového sálu svá tlustá masožravá auta s exkluzivně vybranými čísly typu JB 007700, aby každý viděl, kdo je v zemi pánem? Či obráceně, jak hluboká je ta sněť v ODS? Kdo obzírá politiku z výšin, může mu to být jedno: buďto bude ODS pokračovat v ozdravování a kmotry vyhubí, nebo padne a kmotři s ní. Výsledek z hlediska kmotrů bude týž, zahynou. Jak by to bylo z hlediska ODS? I indiáni říkají: lepší je být živý bez kmotrů než být mrtvý s kmotry. 
	Kdo dnes svádí boj o procento, je buďto šílenec, nebo lhář. Nebo, a to je nejhorší varianta, vyslanec plešatých. Zachrání bohaté před ročním nespravedlivým trestem, rodinám ušetří pár stokorun, ale ve skutečnosti to pochcípá všechno. 
	Rebelové přistrčí k moci pány z jiných časů, než jsou ty Nečasovy. A ti noví do toho půjdou ostře, ty procentíčko nezarazí. Je to odvěká situace demokratické společnosti: v žabomyších bitkách o domnělé či pomíjivé milimetříky moci či zisku se ti ješitní či chamtiví vybíjejí – uvolňují místo pro toho, kdo je pak dorazí. ODS v sobotu bude hrát o všechno, co má. 

***

Nečas je první předseda vlády, který se pokusil rozhýbat skutečný boj s korupcí. Kritizovat ho lze, ale nikdo nepopře: byl první. Nic není těžší než zahájit boj s politikou, která je jak vepř prorostlá korupcí. A nic není lehčí než ten začátek kritizovat. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Jak jsme slavili den znárodnění
30.10.2012    Mladá fronta DNES    str. 10    Názory
    Karel Steigerwald        
Haiku Karla Steigerwalda komentátora MF DNES

Letošní den znárodnění, vážení soudruzi, 28. říjen, se opravdu vydařil. I příroda nám přála. Slunce zářilo, všude jásot, radost od rána a jako by se i zima nemohla už dočkat, všude pěkná zimní námraza. Den předtím to vypadalo na mlhy, sněžení a plískanice. Ale jako vždy vyšlo stalinské slunce, aby Den znárodnění oslavilo s námi.
	Ve dne všude lidové veselice, ne však bezduché, nýbrž se soutěžemi a zajímavými kvízy. Někde soudruzi přikročili i ke krátkým zábavným školením veselou formou. Ohlas měly i dětské soutěže typu Znárodni soukromý podnik či bojové hry s poutavým názvem Pověs svého kapitalistu. Večer pak na Hradě. Jsme tam šťastni. Záplava našich se rozlévá do všech koutů. Všude radostné zdravení a hlahol.
	Hrad ještě není náš. Ale přišlo nás tam tolik, že by snad stačil jediný rozkaz a bylo by to. Jen ten čas ještě neuzrál, i když zraje rychle. Pobavili jsme se ale dobře. Už jen to odměňování stařičkých bojovníků proti komunismu. Vepředu jim prezident dává řády, my komunisti sedící v předních řadách mezi osobnostmi těm bojovníkům proti nám tleskáme. Není to nic nesprávného, je to naše gottwaldovská taktika. Nu, náš čas ještě nepřišel, zatím ať si dávají řády. Alespoň je později všechny lépe najdeme – podle těch řádů.
	Pan prezident odměnil také jednoho tajného spolupracovníka té naší lidové StB z řad literátů, toho svědomí národa. No konečně! Pan literát je první, věřme, že nikoliv poslední. Tolik jich ještě čeká na uznání. Proč to pan prezident udělal? Chtěl snad jaksi uznat vysoké mravní kvality našich poctivých udavačů, kteří byli v posledním dvacetiletí vystaveni hrubému posměchu a psychickému teroru běsnících antikomunistů? To bylo nesprávné, vždyť český udavač je naše obchodní marka, ve světě pro svou kvalitu právem srovnávána s plzeňským pivem. Prezident se nám prý chtěl zalíbit, ale my jsme opatrní. Zavedl zde dočasný kapitalismus, to mu těžko odpustíme. Nebo chtěl potvrdit to staré poctivé staročeské Odpusťme si, co jsme si... Takové heslo je správné a plně nám v nynější počáteční fázi boje vyhovuje. Tomu našemu agentu – písmákovi jsme zatleskali. Kubišová, která dvacet let naschvál nezpívala a chytli ji tenkrát v nepřátelském pelechu s Dubčekem. Ta si došla pro takzvaný Řád Čestné legie za boj proti komunistům k Francouzům. Na náš Hrad nepronikla. Je to přísvit příštích časů. Ale to už budeme medaile rozdávat zas jen my! I pavučiny z Hradu vymeteme a naplníme ho radostným zpěvem budovatelů. Zatím se tam naparují naši nepřátelé, ke kterým se chováme, jako by to byli přátelé. Na Hradě se pěkně porafali mezi sebou. Dělají to často. My to chválíme. Čím víc do sebe koušou, tím lépe. Až přijdeme my, budou z nich jen okousané mátohy, těm stačí rána z milosti.
	Oni našemu Dnu znárodnění říkají státní svátek na počest vzniku Československé republiky. Je to lež, žádná taková republika na mapě není. My říkáme, až skončí restituce, začneme konfiskace. Státní majetku, z vandru domů! Říkáme to zatím jen tiše. To věšení továrníků, které se objevilo na soudruhově webu, bylo ukvapené. Věšení je důležitá součást budování socialismu, má však svůj čas. Nač lidi plašit předem. Uvidíme za rok, to budeme zas o kus dál.

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Z dějin zrad a zrádců
26.10.2012    Mladá fronta DNES    str. 10    Názory
    Karel Steigerwald        
Haiku Karla Steigerwalda komentátora MF DNES

První byl Josef Zieleniec. Abdikoval náhle na ministra zahraničí a vystoupil ze strany. Důvod: náznaky o nedozírných finančních kejklech ODS. Nic určitějšího nedodal. O případnou očistu strany se jako místopředseda nepokusil. Žil z bývalé slávy spoluzakladatele ODS, ale postupně zmizel z politiky. Motivem byl osobní rozchod s přítelem a spolupracovníkem Klausem.
	Následovali Ruml a Pilip, dva sarajevci. Nahlas řekli: machinace se sponzory (měli důkazy), vedlejší téma: vila Klause ve Švýcarsku, konto ODS tamtéž (bez důkazu). O zlepšení ODS se nepokusili. Založili Unii svobody, stranu bez obsahu. Měli jediné heslo: Normální je nelhat. Takové heslo schválí každý politik i každý lhář. US zanikla v trapnostech. Zrádci jsou zapomenuti.
	Tlustý. Finanční hvězda ODS. Utkvěl daňovým kolečkem, jakýmsi namáhavým hejblátkem a triviálně (sympaticky) jednoduchým formulářem daňového přiznání. Hvězdnost mu zamotala hlavu, dělal politiku za zády partaje, na svůj účet, Topolánek ho propustil z ministerstva. Pomstil se mu, položil jeho vládu (prý) kvůli církevním restitucím. Nevěděl, že má svůj odboj vést ve straně a bojovat, dokud se neprosadí. I on vedl politiku: Když ne já, tak ať shoří celá naše pravicová stodola! Z politiky zmizel. Matná vzpomínka na něj: fotografovali ho, an se cachtá ve vířivce s nějakou slečnou, prý kvůli kompro materiálům.
	Teď máme na krku zrádců hned asi šest. Vládu položí za pár dní. Požadavky mají nejasné. Škrtnout procentíčka, která dříve sami schválili. Kompromis nechtějí. Zítra (nebo už dnes) dají sami návrh. Bojovat měli ve své straně, pak s vládou. Když nevyhráli, mají čekat na lepší chvíli. Co je to vnitrostranická opozice, ani oni nevědí. Nedáte-li procento, ať je potopa. Je to postoj husitů, středověkého Talibanu, který Čechům spálil šanci na renesanci a uvrhl zemi do dvousetletých zmatků snad jen kvůli tomu, kolik se pije vína a jí chleba u oltáře. Bůh prý husitům řekl, aby byli nekompromisní.
	To sedí i na Tluchořovu partu. Té to prý řekl Klaus. Svatá není, zblízka je vidět, že jí jde o pomstu a svržení Nečase, který pány zbavil funkcí, že jí jde o obavy, co bude s jejich činností ve zdravotní pojišťovně (hrozí tam vyšetřování), že jde o protiútok takzvaných zátylkových kmotrů v teréňácích, a nakonec že jde o kalkulace, jak přilákat Klause zpět do politiky, aby jeho mocný stín vytvářel nové zajímavé úkryty. Myslím, že se pletou v Klausově velikosti. Jeho příští ambice není utápět svou dráhu v pletichách se sněmovními syslíky. Bude spíš hledat svůj evropský rozměr.
	Příčinou nynější zrady není ochrana idejí, nýbrž intriky, kombinace na úrovni dohod Tluchoře s velmistryní politiky Kristýnou Kočí a vyvření osobních dotčeností a přeceněných ambicí. Ideje jsou jen nabubřelým paravánem. O selhání pravice nejde, nýbrž o selhání poslanců, pro něž je pravicová ODS jen cecík, z nějž sajou moc.
Jaký bude osud zrádců? Jako vždy: zmizí z politiky, protože zastupují jen své vášně. Zůstane po nich pořádné zbořeniště. ODS se z něj po čase zase vynoří. Je to strana nevyhnutelná. A paradox dějin: nejhorší pád pod Nečasem, nejlepším premiérem od Klausových vlád. Ale osud mu dal šéfovat hnojišti. Bohužel. Tak si ho alespoň schovejte na příští časy.

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Soud s Placákem se vleče kvůli právním kejklům
23.10.2012    Mladá fronta DNES    str. 10    Názory
    Karel Steigerwald        
Pana Placáka v roce 1989 estébáci trýznili. Vyvezli ho do lesů, všelijak mu hnusně vyhrožovali. Špatně se zamaskovali, protože nepočítali s tím, že to brzy praskne. Prasklo to, ale málo. Placák je žaloval, soud se vleče od jednání k jednání, tresty nepatrné, Placákova snaha o spravedlnost je marná. Případ je jasný, estébáci mohli mít dávno svůj přiměřený osmiletý trest za sebou, už mohli v civilu tiše nenávidět nové poměry. Problém je v právničině. Co to je? Učení, jehož cílem není spravedlnost. Je to ekvilibristika právních doktorů, tanec mezi slovy, aby pachatel zůstal celý a oběť spolkla něco dietního. Je to umění, které u nás nabylo nedozírného mistrovství. 
	Aféra toho opilce, který za bílého dne naboural a pak přejel paní a uprchl z místa činu, to potvrzuje. Nikdo nevěřil, že je možné, aby skoro po roce běhal pachatel Janoušek po svobodě s řidičákem v kapse. A možné to je – rejdění právničiny to umožňuje. Příběh Placákův je na tom podobně. Spravedlnost úpí celá léta. Ale poměry chvátají vpřed, brzy už zmlácení spisovatele estébáky nemusí být trestným činem, nýbrž už zas zákonným opatřením. Vsadím se, že vláda s komunisty si na takové procesy dohlédne. Třeba bude Placák nakonec rád, že ho zas někam nevyvezou.

Rudá hrozba
20.10.2012    Mladá fronta DNES    str. 10    Názory
    Karel Steigerwald        
Jsou mazaní, mají dvě až tři tváře 

Společenští šílenci, vymýšleči nereálných snů, jsou v praktické politice neobyčejně realističtí: moc je moc a oni vědí, jak na to. 
Pro ostatní je komunismus zrcadlo: odráží jejich chyby a ubohosti. 

Nešťastná nepřítelkyně církví, spisovatelka Procházková, která intelektuálně vypadá jako postava z Vávrovy trilogie Hus, Žižka, Roháč, vyhlásila podporu komunistickému kandidátu Dolejšovi do Senátu. Důvodem je, že komunisti církvím nic nedají a zaženou je tam, kam patří a kde už dřív konečně byly. 
	Pro odpůrce komunismu to musí být překvapení. Překvapilo by to asi i Jana Procházku, kterého komunisti po ruské okupaci uštvali k smrti hanebnou difamací v rozhlase. Procházková sama je zřejmě klidná, má podivný názor, že senátní volby jsou o lidech, ne o stranách, ale současně je ráda, že komunisti jako strana vystupují proti církvím, zejména té katolické, která spisovatelce leží zvlášť v žaludku. Vyzývá voliče, aby svého kandidáta do Senátu vybírali nikoliv podle toho, odkud přichází, ale podle toho, kam míří. To je výzva oprávněná, splnit by ji měl každý volič. Odkud politik přichází a kam jde, to je zásadní voličská otázka. Ale nedělejme si iluze, voliči si ji nekladou. 
	Odkud komunisti přicházejí, by měla Procházková, když už by jí to třeba neřekly dějiny dvacátého století, dobře vědět už z historie vlastní rodiny. S málokterým spisovatelem zatočili komunisti tak krutě a bezohledně, jako s Janem Procházkou, výborným spisovatelem, původně též komunistou. Procházková to tak nevidí. Asi ji upokojilo prohlášení kandidáta KSČM Dolejše, kterého podpořila. Ten říká, že se komunisti poučili, že stalinské represe nezavedou a znárodňování neplánují. Spisovatel Pavel Kohout, před šedesáti lety nadšený komunista, pochybovačně připomíná: Na podobné sliby jsme už jednou tragicky naletěli. Proč bychom jim měli věřit znovu? 
	Kam tedy jdou? Je dost obtížné to zjistit. Svět idejí komunistů má dnes dvě až tři tváře, stejně jako před rokem 1948. Jedna je určena vlastním voličům, druhou ukazují širší veřejnosti. Uvnitř strany je Gottwald hrdina. Třídní boj bude pokračovat, protože marxismus je velká věda, pohraničníci byli strážci svobody a sociální demokrati (to je dnes dvakrát zajímavé) jsou sociálfašisti sloužící velkokapitálu. To utužuje stranické odhodlání. Mimo stranu jde jiná informace. Strana nechce vracet minulý režim. Chce spoluvytvářet opravdovou ekonomickou, politickou a kulturní pluralitu. Cílem KSČM je socialismus. Učený Dolejš to vyjadřuje takto: „Pod stěžejními marxistickými paradigmaty chápu dlouhodobou materiální determinaci společenských procesů a tendenci zespolečenštění práce a výroby spojené zejména s teorií pracovní hodnoty a nadhodnoty nebo s analýzou společenských tříd.“ Autor tím chce říci, že se bohatším všechno sebere. Vznikne tak sociální spravedlnost, kterou už jsme měli. První krok je opatrný: stát podporuje společenské a družstevní vlastnictví, které má stejná práva jako jiné. Dolejš si myslí, že odmítnutím teroru a diktatury proletariátu má vše vyřešeno. Nasadil zdánlivě lákavé pojmy: společenské vlastnictví jako nástroj blahobytu a sociální rovnosti, která z něho plyne. 

Teror byl nutný 

Mýlí se, teror a diktatura nebyly to hlavní, čím komunisti ubližovali lidem. Teror byl nutný, aby se splnila zásadní komunistická idea: zespolečenštění vlastnictví a sociální spravedlnost. Ale vraždění je mediálně efektní, každému se hned vybaví komunismus. Příčinou neštěstí a podstatou komunismu byly celoplošné konfiskace majetku, to Dolejšovo společenské vlastnictví. Aby vzniklo, je vraždění zapotřebí, rozuměj diktatura proletariátu. Dobrovolně dávaly majetek celé společnosti jen táboritky ve Vávrových filmech. Ale ani tam nebyl společenský, zmocnili se ho vedoucí husiti. 
	Většina komunistických politiků dnes nejsou revolucionáři, nýbrž vyžírkové. Marxismus je pro ně jen řečnění, které je udržuje v parlamentu, kde je jim dobře. Z marx-leninismu si pamatují jediné: žádej na vládě nemožné, za to bojuj, to tě udrží nahoře. Ostrá část komunistů je kritizuje: sedíte dvacet let u koryt jako maloměšťáčtí bafuňáři. Neškodíte! 
	Škodliví jsou zanícení teoretici typu Dolejše, kterým se říká obrození, umírnění, očištění. Komunismus je sektářské učení. Spory o nové tváře komunismu k tomu patří. Zespolečenštění práce a výroby a sociální spravedlnost – to je haraburdí, které zabere, protože se stále rodí noví dětinové. V praxi se pak logicky mění v katy: nesmírné utrpení českých sedláků a místo sociální spravedlnosti ztráta svobody a ubohý život pro všechny. 
	Procházková to má těžké. Kam komunisti jdou, asi nevypátrá. Své různé tváře KSČM bystře kombinuje, jak je to výhodné. Společenští šílenci, vymýšleči nereálných snů, jsou v praktické politice neobyčejně realističtí: moc je moc a oni vědí, jak na to. Pro ostatní je komunismus zrcadlo: odráží jejich chyby a ubohosti. Jde nahoru, když ochabuje demokracie. Komunismus je jako jmelí: přisaje se a proniká dovnitř. Zdravý strom se ho nebojí, churavý strom uhyne. Komunismus není třeba léčit, nýbrž tu churavějící demokracii. Na té se reálný komunismus umí přiživit. Jinde ne. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Dalík, Alík a Halík ve víru důkazní nouze
19.10.2012    Mladá fronta DNES    str. 12    Názory
    Karel Steigerwald        
Haiku Karla Steigerwalda komentátora MF DNES 

Populární státní zástupkyně Bradáčová říká, že důkazní situace v kauze Dalík a pandury je ztížená. Je na to málo policistů, i když už to umějí lépe než dřív. Policejní prezident si musí rozmyslet, co vlastně chce, a dát na zločin víc policistů. 
	Američani milují filmy o tom, jak neohrožený detektiv, často soukromý, bojuje vší silou za usvědčení mazaného zločinu, obvykle velkého a spleteného s vlivnými nahoře. Ti pohádkoví detektivové si nestěžují. Nefňukají, i když prožijí ve filmu peklo. Jsou rozsekaní nadranc, ale padoucha dostanou a ještě je políbí nějaká mladá žena. Film se dobře prodává, protože i v Americe si lidé přejí, aby zlo bylo potrestáno. 
	Bradáčová jde cestou českého filmu. Už nyní se sichruje, kdyby to s Dalíkem neklaplo. Má americkou pověst, dostala dr. Ratha, i když jí spíš spadl do klína z nebe, protože ho udali. Dalíka udal Rakušan a neví se prý, jestli řekl Dalík, nebo Alík, nebo dokonce Halík. Dalík se rakousky řekne nejspíš Geber, Alík je Alik a Halík, čili halíř, je snad Schilling. Důkazní nouze už začíná, co vlastně Rakušan řekl. Halík je svatý muž a také neví, co to je pandur, toho jistě nemyslel. Geber znamená dárce, to na Dalíka nesedí. Možná by se hodilo spíš rakouské Nehmer, ten co bere. A navíc rakouština ani neexistuje. A že by si o úplatky říkal nějaký pes, také nezní přesvědčivě, i když v naší době je možné všechno. Prostě zmatek nad zmatek, policistů málo, někteří ani neumějí rakousky. V takovém chaosu by vyklouzl nejen americký zkušený zločinec, ale i český začátečník. 
	Když to neklapne, lidé budou mrzutí. Dalík je neoblíbený boháč, zejména proto, že lidé nevědí, kde na to pohádkové bohatství vzal, když vlastně nic nedělá. My v Haiku s tím problém nemáme. Sice také nevíme, kde se bere pohádkové bohatství, ale víme, že na finančním úřadě, kde je množství úředníků, to vědí. Každý Geldnehmer (kdo bere peníze) platí daně a pojistné. Každý Geldgeber (kdo dává peníze) si kvůli daním schová doklad, že někomu zaplatil. Kdybychom takové věci vyšetřovali my v Haiku, podívali bychom se na daně, sečetli bychom vyčmuchaný majetek osoby, však stamiliony neschováš ani neodkloníš, odečetli přiznaný příjem, a kdyby to nesedělo, osobu bychom trochu zmáčkli, kde že jako ty stamiliony vzala. A byli bychom doma. Hned by se vědělo, kdo vzal úplatky, jestli Alík, nebo Dalík, když Halíka jsme vyloučili. 
	U policie to tak nechodí. Tam jsou jiné procedury, které právě vyvolávají důkazní nouzi. I v Americe s tím mají detektivové mnohdy problémy. Někdy na to jdou oklikou. Chytí zločince za něco jiného. Zločinci s miliardami bývají nepozorní. Al Capone padl právě na podvody s daněmi. Ty ho stály svobodu. Vraždy, vydírání, obchod s lidským masem, drogy a výpalné zůstaly pro důkazní nouzi stranou. Tím nechceme dr. Bradáčovou nějak navádět. Připomínáme to jen z obdivu k americkým detektivům. Když nebudou důkazy, že Alík podváděl, zůstane už definitivně doma ve vilách a voliči budou mít pocit, že se to zas nějak ututlalo. 
	Ale nevěřte tomu. Bradáčová je ostrá doktorka. Ráda by si tu americkou pověst nepokazila. I bez důkazů lze dát osobě pouta, ale jen na chvíli - před kamerou při zatčení, aby to americky vypadalo. Do vězení nevinného nedostaneš. V opak věří jen dr. Rath, proti kterému jsou důkazy, ačkoliv je nevinný. Někdy jsou důkazy tak slabé, že Janoušek ani pouta nedostal. Jak se situace vyvíjí, přejetou Vietnamku nepotrestají, protože vyjde najevo, že pod Janouškovo auto neskočila naschvál, nýbrž jen náhodou a omylem. 
	Lidi Bradáčové sebou hodí. Bez ohledu na jejich nedostatek vše prošmejdí, vyšetří a vyfotografují. A najdou dost důkazů, že Alík nic neprovedl. Někdo by namítl, že vyšetřovat měli Dalíka, ne Alíka. Ale to se někdy stane, že se jména prohodí. 

O autorovi| Karel Steigerwald komentátor MF DNES
Foto popis| O autorovi| Karel Steigerwald komentátor MF DNES
Foto popis|

Smutná zpráva, dvě veselé
18.10.2012    Mladá fronta DNES    str. 16    Názory
    Karel Steigerwald        
Nejprve smutná zpráva, jak dopadají dobré nápady. V Senátu je novela, která zakáže reklamu hlasitější než minulý a následující pořad. Kdo trpí reklamní agresí, řevem těch šťastných lidí, kterým se v šotu děje tolik krásného, bude rád. Nechápe ale tu zničující větu: nesmí být hlasitější než předešlý a následující pořad. Reklamní pašové si s tím lehce poradí: každý pořad před reklamou skončí předreklamním řevem a řevem začne ten následující. 
Svět reklamy je chytřejší než každá legislativa. 
	A teď zpráva veselá: komunisti prohrají příští volby tak drtivě, jako prohrál ty nynější bývalý gigant Paroubek. Je to vzpružující myšlenka. Příčinou té prohry bude solidní a čitelná pravicová politika bez skandálů a trapností, spolu s rozumem lidu, který si dobře pamatuje rozdíly mezi komunistickou nabídkou a tím, co pak skutečně dali na krám. 
	A druhá veselá: našly se tisíce lahví s metylalkoholem. Policie pátrá, kdo to zavinil, kdo je za tím. Nevím, proč tak dlouho. Je za tím al-Káida, která chce vyhladit nevěřící psy české, ty opilce. Tato zpráva má dvě výhody: jednak Češi jako obvykle za nic nemohou a jednak už se dál nemusí vyšetřovat. Stačí někde zmlátit pár Arabů.

Rebelové
17.10.2012    Mladá fronta DNES    str. 14    Názory
    Karel Steigerwald        
Chtějí založit čistostranu bigotních pravičáků 

Asi skutečně platí, že ODS si krk podřezává výhradně sama. Rebelové jsou zatím neústupní, kompromis nehledají. Bohatí se podle nich za svou píli a schopnost nesmí trestat daňovými sankcemi, se sazbami DPH se nesmí hýbat. Nečasovu nabídku kompromisu nechtějí přijmout, trvají na svém. 
	To „jejich“ je zásadní, pravicové a jasné. Podpořil je v tom i prezident. Problém je, že takto zásadně a jasně nevládly koalice s ODS nikdy. Až nyní, když má pravice už jen milimetr moci, o niž se sama postupně připravila, stávají se rebelové zásadními ochránci pravicové čistoty. Nic nedají na „politickou průchodnost“, na nutnost různých ústupků, mezistranických dohod, kompromisů, které mohou přijít mnoha politikům ohavné, leč jsou pro fungování vládní koalice nezbytné. 

Pozdní bigotnost 

Že si rebelové na tu ohavnost vzpomínají právě teď, je divné. Velkou věrohodnost jejich úsilí to nedává, být „čistými“ a „zásadovými“ mohli už mnohokrát ve své politické kariéře. Jenže bigotnost na ně skočila až teď. I prezident na své politické pouti často rozuměl ústupkům, kompromisům, vyjednávání, couvání a lavírování. Nečasovu vedení ODS vyčítají to, s čím zacházela ODS před Nečasem, za Klause i Topolánka, s čím zachází nakonec každá politická strana, která má smysl pro realismus a ví, že v demokracii nikdo nemá moc absolutně. 
	Koneckonců státní socialismus (plný přerozdělovaní a byrokratických expanzí) ohrožovala praktická politika ODS celých dvacet let většinou jen symbolicky. Realita je jiná, ODS ji (třeba nerada) snášela, více sil na rozbourání toho socialismu nemaje. Ale žasněme, právě teď, v této napjaté chvíli, kdy oranžovorudá koalice sahá po moci, objevuje se v ODS koalice pravověrných, kteří budou až do úplného zničení sebe i strany bojovat za čisté pravdy, za to, aby se nezvyšovaly daně, aby se netrestali bohatí. 

Založíme novou, čistou stranu 

Nalijme si čistého vína: o nějaká procenta nejde. Nejde ani o posedlost principy. Se svatostí principů se mohli rebelové ohánět už dávno, před Nečasem, před Topolánkem. Jako už často jsou principy a jejich neporušitelnost jen paravánem, za nímž se vaří obvyklá česká politika – tamto zničit, založit nové, čisté a hlavně naše. Rozuměj: zničit tuto prohnilou ODS, založit novou stranu, naši, nalákat do ní exprezidenta, začít znova, od začátku, od nuly a čistoty, od ortodoxní a zásadní pravicové ideové výzbroje. Poslanec Šťastný už to proklamuje hlasitě, kryje se „milionářskou daní“, ale přece jen už řekl přímo: Klaus do čela nové strany. Nevím, jestli dost zvažuje obtížnost politických návratů a nejistého druhého vstupování do téže řeky. 
	ODS má na triku hodně dobrého i zlého. Lze říci, kdyby nebylo ODS, nebylo by žádné proměny socialistické země v zemi skoro už částečně kapitalistickou. Byla vůdčí silou té důležité transformace. Hodně ji to pošpinilo, hodně jí to dalo vavřínů. O čistotu pravicové strany se rebelové měli starat už dřív, když ODS upadala do drápů podezřelých plešatých existencí, které ji stahovaly do dnešních hlubin. 
	Kritizovat v dnešní situaci procentíčka, drobné posuny sazeb (mnohem nižších než za Klausových vlád) nedává smysl. Jistěže se Nečasův (či Kalouskův) balíček dal připravit jinak a lépe. Ale i hůře. Co rozum, to jiný názor, kde škrtat, koho přidusit, komu přidat na daních. Ostatně v této rušné době je vše dočasné, na chvíli, na rok dva. Každý balíček bude život upravovat i opravovat. Důležitý je politický trend, ne modloslužebnictví u pravicových ikon. Nečasova vláda (ta změť koaličních katastrof) jako první začala vážně rozplétat téma korupce. Jako první vláda se pustila do léta odkládaných reforem. 
	Možná je nedělá nejlépe, ale dělá je. Je po letech nehybnosti první, kdo do toho nepopulárního jablka kouše, a asi za to zaplatí. Až ochabnou dnešní řevy, dočká se Nečas uznání. Je první, kdo vyrazil ze zákopu do minového pole. Čeho se dočkají dnešní rebelové, mohou se dozvědět z osudu předchůdců. Když nyní vládu povalí a otevřou koalici ČSSD a KSČM cestu k moci, dozvědí se svůj osud ihned. Bude se jmenovat Politické zapomnění. Jimi založená čistostrana bude živořit, zanikne, ozdobí politickou scénu bezmocí a rétorikou politických fanatiků. ODS je přežije. Kořistníci se po volbách vrhnou na nové panstvo. ODS bude mít šanci k vyčištění šatů i spodního prádla. Nová vládní koalice bude pokračovat, bez ohledu na nynější předvolební slibování, v tom nepopulárním, co Nečas začal. Jiná cesta není. Pokud ji ale nalezne, uvrhne zemi do skutečné krize a chudoby zadlužených. Rozumný člověk se diví, proč se socialista Sobotka k moci tak hrne. 
	Cesta rebelů je cesta českého politického fanatismu. Ten se obvykle vyskytuje nalevo, mezi marxisty. Rebelové nám dávají poučení, že i u nás existuje i fanatická a bigotní pravice. Je možné, že to poučení draze zaplatíme. 

***

Cesta rebelů je cesta českého politického fanatismu. Ten se obvykle vyskytuje nalevo, mezi marxisty. Rebelové nám dávají poučení, že existuje i fanatická a bigotní pravice. Je možné, že to poučení draze zaplatíme. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Vládní koalice se porazila
15.10.2012    Mladá fronta DNES    str. 15    Názory
    Karel Steigerwald        
Koho výsledek voleb překvapil, nedával předtím pozor. Ke svému výprasku se vládní koalice hrnula s chutí. Rozumný pravičák si musí myslet, mohlo to být horší. 
	Sto osmnáct poslanců mělo držet vládu s velkými tématy: reformy a boj s korupcí. V oblasti reforem Nečasova vláda vykonala mnohem víc než předchůdci. I boj s korupcí přináší větší výsledky než kdy předtím. Ale to všechno zastínil nepřetržitý sled trapností, aférek plných hanby a lumpáren a vzájemného podrážení koaličních stran. 
Od malérů menších, ale o to nepochopitelnějších (kolaps maturit) po aféry zásadní, jako je poslední rebelie šesti poslanců ODS a prezidenta v tom nejefektnějším momentě: těsně před volbami a na poslední chvíli, kdy je zákon už hotov. 

Sami sebe 

Zdá se, že ODS se svrhává nejraději sama - Zieleniec, Pilip, Ruml, Tlustý, Tluchoř, samí atentátníci sebevrazi, kteří házejí pumy do své vlastní kanceláře, protože nepochopili, že politika není o sebevražedném vrhání pum, nýbrž o hledání kompromisů a vyvažování reálných sil. 
	Rozklad Věcí veřejných, strany, která chtěla hubit dinosaury, ale vyklubala se z ní banda zasazující vládě smrtelné údery, je jen efektní visačkou celé bídy koaličních poměrů. Česká středopravice se proměnila v znesvářené hejno, VV dokonce nabídly v Bártově tajném, leč zveřejněném projevu program hraničící s trestným činem spiknutí proti státu. TOP 09 místo pěstování koaličních ideálů byla na číhané, aby nepropásla jediné seknutí po ODS, jejíž pozici si doufala takto vyšavlovat. A ODS se sbližovala s lupiči, načichla zlatými řetězy, plešatými hlavami a olbřímími luxusními auty či zlatými mořskými středisky. Politika se z takové scenerie vytrácela, nahradilo ji buranství prudce bohatnoucích břichopásků. To vše dohromady krok za krokem, v neochvějném vzájemném vybíjení učinilo z koalice 118 poslanců koalici 101. A kdo ví, jestli. 
	Možná, že se nikdo ani teď nepoučí: vláda padne, po předčasných volbách bude vládnout ústavní většina KSČM s ČSSD. ODS se rozloží na různé sekty ODS, jedna z nich bude nabízet exprezidentovi předsednictví. TOP 09, už nyní povážlivě chatrná, což Kalousek vydává za úspěch, v příštím parlamentu už nebude. Jakési konzervativní a liberální ideály pravice budou prý uhájeny. Nevím kde, rána je hluboká, zásah zdrcující. Když rebelové vládu povalí a seberou jí poslední možnost dvouleté vládní nápravy, zajistí, aby nejméně na dvě volební období převzali vládní moc udavači a natupírované soudružky, co milují Gottwalda. To je hořký konec minulého dvacetiletí. Spisovatel Pavel Kohout mi včera napsal: „Takhle to začalo v květnu 1946, tehdy mi ještě nebylo 18 let, byl to účet za průser první republiky... Dík za EU, v níž asi k Vítěznému únoru nedojde.“ Připomínka je to případná, o úspěch komunistů se tehdy i dnes postaraly občanské strany. Ale není jasné, proč by Brusel byl vůči Únorům imunní. Nečas se hájí teorií o železném pravidle, podle kterého krajské volby vyhrává opozice. Ale příčin k prohře vládní koalice je mnohem víc než jedno železné pravidlo a než tu bylo vypsáno. 
	Málokdo v republice se orientuje v navrhované penzijní reformě. Pro opozici je to zlo, to je přirozené. Ale když to těsně před volbami označí za zlo i poslanci vládní ODS a prezident, co si mají voliči, i ti pravicoví, myslet? Proč se nepovedou státní maturity? Proč je chaos v něčem tak banálním, jako je registr aut? Proč Kocourek, král trapného, jde do politiky, když odkloňuje miliony? Proč voliči s takovým nadšením vítali stranu složenou z hlupáků, ješitných kariéristů a jednoho bohatého protofašisty? Proč se politika změnila v souboj tajných nahrávek? A to hlavní: proč se vládě nepodařilo vyjmout své reformy z řeky trapasů, chyb a skandálů na nějaké občanské výsluní? Udělejte si průzkum: skoro nikdo neví, proč jsou reformy, co znamenají a co přinesou. Všichni vědí, že Tluchoř dělal puč s Kočí, brr. 
	Jsme na rozcestí špatných cest. Tragédie přijde hned, pokud teď středopraví poslanci povalí svou vládu. Nebo za dva roky, až jí vyprší termín. Že by stojedničková vládní koalice dostala novou energii a za necelé dva roky zvrátila poměry, je sice možné, ale nikoliv pravděpodobné. Voliči trestávají vlády za nutné, ale nepopulární činy. To bohužel není případ nynější koalice. Ta je trestána za lidské kvality mnoha jejích politiků a za bahnivost, která ji provází. 
	V roce 1946 nikdo nevěřil, že by komunisti zavedli v zemi něco zlého. A ani dnes tomu nikdo nevěří. 

***

Vláda je trestána za lidské kvality mnoha jejích politiků a za svou bahnivost. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Chudí lidé, bohatý stát
10.10.2012    Mladá fronta DNES    str. 16    Názory
    Karel Steigerwald        
Český stát je nesmírně bohatý. Vychází to najevo každou chvíli, když se něčí indiskrecí či smutnou náhodou dozvíme, kolik odměn pobral ten či onen podržtaška činitelů.
	Právě teď předvolební dění u hejtmana Haška: šéfk jeho hejtmanské kanceláře pobral vloni na odměnách mimo plat 320 tisíc korun. Aférka běží jako na kolovrátku, každou chvíli to někde rupne. Tu poradce, tam podšéf, vedoucí skladu formulářů, jindy zase expert pro zjišťování práv slepic. Na všechny se smějí tučné platy, odměny, prémie a doplatky, jako bychom už v Řecku byli. Peněz je jako želez.
	Peníze pro úřednictvo se lehce rozdávají. Úředník musí být dobře zaplacen, aby podával kvalitní výkon. Jde také o to, aby úředníků byl dostatek, aby bylo komu ty lehce získané peníze vyplatit. Je to teorie: za kvalitní práci odborníka kvalitní plat. A jak je naše úřednictvo kvalitní, ví každý. A rozmnožuje se s energií jepic. Nedivte se, daří se jim dobře. Úředníkem chce každý být. Co toto píšu, přibylo šest nových. Jednoho dne bude úředníků víc než lidí. Vznikne blahobyt většiny proti bídě menšiny. Sám hejtman Hašek říkává, nestrašte nás Řeckem. Má pravdu, Řecko je cíl, ne strašidlo.
	Divné je, že do toho jde i Hašek. Jako socialista měl přát hubenému lidu, ne tučným úředníkům.
Ale pozor, ten jeho úředník, kterému nadělil 320 tisíc odměn, je mladá, štíhlá a elegantní žena. Taková jsou dnes kritéria. A hned je vše jasné.

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Rozhovor s nutrií Davida Drábka
5.10.2012    Mladá fronta DNES    str. 12    Názory
    Karel Steigerwald        
Haiku Karla Steigerwalda komentátora MF DNES 

Pracovitý dramatik Drábek, který nemá nic společného s ministerstvem práce, provedl cennou interpolaci řetězce ministrů kultury. Vyšlo mu v tom setrvalém sešupu, že příštím ministrem kultury bude nutrie. V Haiku jsme se tomu obdivovali a smáli, pak nás napadlo, že to vlastně není žádný špatný výsledek. Nutrie může pro kulturu v republice hodně udělat. Třeba by ji pojala šířeji než jen jako „ti moji zpěváci, herci, kostely a knihy“. Nutrie by se mohla starat i o kulturu lidí a tím svým vodním způsobem ji nějak posunout dopředu. 
	Byli jsme se nutrie zeptat, jak by na to šla, kdyby byla ve vládě. Řekla nám jen tak na okraj, že se diví, proč hned nezatkli policistu ochránce, který viděl, jak pistole divousova míří na prezidenta, a přesto šel dál. 
	Pak nám vyprávěla, že má ráda dobré zprávy. Uvedla příklad. Soud osvobodil dr. Maráčka z Olomouce. Měl porušovat povinnosti, zneužívat styky a dělat pletichy při soutěži. Nutrie je zvědavá, jak to bude veřejnost hodnotit. Uvěří lidi soudu, že očistil pomluveného, nebo si řeknou, zase nacpali darebáka pod koberec? Nutrie soudům věří, uvažují prý správně všemi směry, poctivého očistí, lumpa potrestají. Řekli jsme nutrii, že je to jedno, protože veřejnost se o dobré zprávy nezajímá a málokdy se k nim dostane. Všichni si pamatují, jak dr. Maráček porušil, zneužil a dělal pletichy. To se s ním potáhne. Že ho soud očistil, je jedno. Očištěnej člověk je zcela nezajímavej. Člověk neočištěnej ho lehce strčí do kapsy. 
	Nutrie z toho byla smutná. Řekla, že mezi nutriemi, když se rozšíří pomluva, rozšíří se i omluva. A dodala, že se jí líbilo, jak prezidenti Klaus a Gauck šli do Lidic poklonit se obětem a připomenout nacistické zrůdy. A když se dnes hledá další prezident, řekla nutrie, pan Gauck je pěkný příklad. Takového prezidenta bychom měli najít také. Nutrie neví, proč by na tom měli být Němci líp než my. 
	Řekli jsme nutrii, že v tomto směru můžeme bohužel nabídnout jen Petra Uhla, a to je rozdíl. Nutrie řekla, že ano, že to rozdíl je. Pak řekla, když to všechno zvážím, nevím, jestli to místo ministryně kultury vezmu. Řekli jsme, že by to bylo divné vyznamenání, že v naší zemi nechce do vlády už ani nutrie. 
	Měli jsme prezidenta Havla. Ten byl víc než Gauck, který je hodně. To nutrii povzbudilo. Ale Havel už nebude, má dnes první nedožité narozeniny. Kdo čeká, že se vrátí, nedočká se. Tak svět není zařízený. Bude zajímavé, kdo si o těchto narozeninách na prezidenta Havla vzpomene a jak si vzpomene. Řekli jsme nutrii, že u nás je rozšířené nadání dělat z velkých lidí malé. V dobách prvního havlovského výročí porodila Simona Krainová mimino. Jsou toho plné internety. Nutrie nás poprosila, abychom tuto ideu dál nerozváděli. 
	Řekli jsme nutrii o Čmelinském. Ten měl losovací zařízení, které mělo Rathovi losem vybírat předem vybrané firmy. Čmelinského však navštívili dva cizí muži a zařízení mu vzali. Pohrozili, že děti Čmelinského se nevrátí ze školy. Děti už jsou doma, zařízení je pryč a nikdo neví, kdo by chtěl, aby zmizelo. Nutrie řekla, že ona to ví a až bude ministryní kultury, řekne to generálovi policie a ministrovi vnitra. To nás potěšilo. Poměry se zlepší. Vděčit za to budeme nutrii, a proč ne. Je to také tvor. 

Foto popis| Foto popis|

Volba prezidenta: hlásí se, kteří se hlásit neměli
4.10.2012    Mladá fronta DNES    str. 15    Názory
    Karel Steigerwald        
Tak už i Okamura. Pokud jste věřili, že přímá volba prezidenta republiky přinese vyšší kulturu, než nabízeli poslanci, jste na omylu a asi už to vidíte. 
	Z hlediska kvality tohoto politického zápasu je jedno, jaký typ volby platí. V obou případech, jak vidíme, ztrácejí lidé soudnost. O Hrad usilují rozumní občané, do kterých asi někdy v hodině mezi psem a vlkem vjel prezidentismus, jak tu nemoc nazývám. Odvíjíme tu nemoc od Habsburků, nakonec i ten Hrad, jak ho dnes známe, postavili oni. Prezidentství chápeme jako druh posvěcení. Nahoře tatíček, my dole. K takové pozici se těžko hledá kandidát. Když v noci masarykovsko-havlovsky bdí a my dole spíme, vypadá každý kandidát dost směšně. TGM a VH měli roli iniciační, otvírali národu nová vrata v dějinách, to se bude opakovat za dlouho, až zas bude odcházet z Čech nějaké neštěstí. Do té doby žádný otec státu nebude. Smířit se musíme... s čím? S politickou rolí prezidentů. 

Jaká je to role? 

Ústava ji popisuje dostatečně přesně, abychom pochopili, že prezident není něco mimořádně dobrého, moudrého a věčného. Vzniká tlakem politických sil a tlakem své politické minulosti. Proto je prezidentem. Lid ví, co byl, co dělal, co říkal. Takový má mít občan k prezidentovi vztah. Není to otec jaksi celonárodní, je to kandidát, který v politické soutěži vyhrál. Poražení ho akceptují. Vědí, že zas bude šance. V demokracii platí zlaté pravidlo: klid prohry. Však zas budou volby. Kdo to nechápe a svou prohru interpretuje jako konec všeho dobra, nevypadá jako bojovník za to dobro (často jen domnělé), nýbrž jako hlupák. Kolik pošetilců za dvacet let věštilo nástup fašismu, Vítězný únor 1948, či zbídačení jen proto, že volby vyšly jinak? 
	K boji o prezidentský stolec už se přihlásilo dost osob a osobností, abychom si mohli něco myslet. V popředí jsou většinou právě ty postavy, které se hlásit neměly: mají určitou lidovou popularitu, ale žádnou minulost politickou. 
Co budou či nebudou dělat, nikdo nemůže ani odhadnout. 
Krom Švejnara, který se po fázi koketerie nepřihlásil. Proč v uchazečích uzraje, že mají být prezidentem, je záhadné. Jejich návrhy, sliby a plány jsou většinou kuriózní směsí nesmyslů a dobra. Mnozí nechápou, jaká je vlastně role prezidenta a co mohou či nemohou slibovat. Někteří se hlásí z mazanosti. Budou chvíli v médiích, třeba to něco vynese. Jiní se hlásí, že je posedl prezidentismus a nic na to neberou. V seznamu je jen pár opravdu politických postav, u nichž si dokážeme představit, co by bylo, kdyby byli prezidentem. Známe jejich politický život a z toho můžeme mnoho vyvozovat. Jenže to nikdo z voličů asi neudělá. Političtí kandidáti, myslím tím kandidáty stran a postavy, které samy mají velkou srozumitelnou politickou minulost, jsou v pozadí. Navzdory smutné zkušenosti s mravním rozkladem VV, je stále ještě v módě jakýsi nepolitismus a pseudonezávislé vychloubání. Okamura, muž vzdělaný v cestování, který se rád před kamerami vyjadřuje k všelijakým otázkám, najednou chce být prezidentem, či alespoň senátorem. Reprezentovat chce názory své, bohužel dost výživné. Voliči se buďto dají strhnout sladkými řečmi, nebo se od těch politicky neviditelných kandidátů odvrátí a s pokorou půjdou zpět k politice. Že je dnes tak proskribovaná, ještě neznamená, že zanikne. Čekají nás prapodivné zápletky. Voliči mají rádi postavy, které jsou známé, ale nic nevykonaly. I vtipní kandidáti jsou v oblibě, zvlášť když umějí humor zapít něčím ostřejším. Pan Janeček řekl, že lidé, kteří vypadají slušně, nemusí být vždy slušní, ale v průměru budou slušnější. 
Lze to doplnit: lidé, kteří vypadají neslušně, nemusí být vždy neslušní, ale v průměru jsou neslušnější. Taková moudra jsou dnes hnací energií politiky. 
	Zastupitelé změnou volby prezidenta té zmatenosti dali směr. 
Báli se voličů a byli zmateni neověřenou ideologií, že přímou volbou přijde slušnost až k nám. Teď to máme my voliči na krku a budeme se z toho těžko vylizovat, až zvolíme (abychom zůstali v japonském světě) nějakého Kanimůru. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Atentát
2.10.2012    Mladá fronta DNES    str. 08    Názory
    Karel Steigerwald        
Pojetí státu jako sboru lumpů a hulváta jako hrdiny 

Jako vždy: buď je to tak, nebo naopak. Buďto je střelba na prezidenta vážný symptom zhoubné krize společnosti, nebo šaškovský výjev ojedinělého vzduchovkáře. Třetí názor, že vzduchovkář magor hájil marx-leninské učení, je vzácný. 
	Hlavy států atentátníky magory přitahují, ať je vážná krize, nebo ne. Někdy krize je a nikdo nevystřelí, jindy je pohoda, věci se zlepšují a magor hlavu státu zabije. Spojovat útok magora s krizí společnosti je ošidné. Prezidenti to dělat musí, patří to k jejich povinnostem. Ráda to dělá opozice, dává činu magora žádoucí politický obsah: vláda přivedla společnost do krize. Přehlíží okolnost, že vlády jsou tu chvilku, krize společnosti je trvalá. Třetí skupinou, která atentáty na hlavy státu využívá, jsou moralisti, zejména političtí. Nad atentátem se nádherně káže. A je o čem. 
	Co trvá pořád, není krize. Málokdo to dnes ví. Jsme jen v čeledníku, tam je určitý stav mysli, určité způsoby, hodnoty, mravy čeledníku. Převládá tam omezenost, hrubost, nízkost a temný ropot. K tomu velký vztek všemi směry, nejvíc nahoru k zámku, tam září do noci okno a ti lumpové páni hodují a tancují. To je klasický obrozenecký politický kýč, pojetí státu jako sboru lumpů a pojetí hulváta jako lidového hrdiny. Na těchto idejích je budována česká státnost a tyto ideje politika sleduje dál. To není nic špatného, v čeledníku se to líbí. Výstřely vzduchovkáře s tím souvisí jen vlažně: co je dovoleno pánům nahoře, musí být dovoleno i nám dole, řekl si asi ten střelec. Prezident Klaus má pravdu. Co a jak se o něm veřejně píše, může slabšího ducha pobízet, vystřel taky. Že je to hlava státu, to nic neplatí. Situace je to velmi vážná: chceme svůj stát? A když ano, proč právě ten upředený z idejí čeledníku? 
	Seznam hulvátů, kteří ovládají veřejný život, je takřka nekonečný: kdo krade, kdo tuneluje, kdo podplácí, kdo bere, kdo bije ženu hadicí, kdo má ženy dvě, kdo je větší sprosťák než ten druhý sprosťák, koho platí Rusáci, koho Židi, koho sudeťáci, koho Vatikán, kdo... já už nevím co ještě. To vše by možná příliš nevadilo, okraj a dno má každá společnost. U nás se ale toto dno našplíchalo dopředu a nahoru, mezi slušné lidi. Přesněji: místo slušných lidí. Čeledník dobyl zámek. A čeleď, která se na zámek nedostala, se diví: jací lumpové tam nahoře jsou. 
	Co chybí a čím strádá společnost, je seznam vzletných ideálů a ušlechtilých cílů, jichž chce republika Čechů dosáhnout. Seznam galantních činů, vyprávění o triumfující slušnosti, o eleganci. Chybějí krásné vzory. A když už jsou, každý se směje. Když napíšete do novin (a já to teď už podruhé píšu), že nikdy v dějinách neměli Češi tolik bohatství a mezinárodního bezpečí jako dnes za hrozné krize, každý se rozchechtá. Rázem jste hňup, ne-li lump. Doba si žádá nářek, spílání, děsný kvil. 

Ven z čeledníku 

I v první svobodné republice to tak bylo. Ubohost, malost a chamtivost politiků, svět šejdířů. Mrzký lid. Ale nebyl to hlavní ideál, přec jen se ještě vědělo, že to je hnusné, že to není vzor a cíl. Masaryk říkal, odrakouštět se. Myslel ven z čeledníku, já pán, ty pán. Panovala společnost pracovitých. Vpád hnusu do veřejného života nastal po říjnu 1938. To se otevřela stavidla nicoty. Útoku vzteklé zloby neodolala žádná hodnota. Druhá republika, (do března 1939) byla skvělou přípravou na protektorát Němců, na únor 1948 i na ruskou okupaci. Ubohé síly zla, český čeledník, se pak už nikdy nestáhly do pozadí. Jsou s námi dodnes. Být sprosťák a hulvát, zavilý lhář, zloděj, politický nihilista, to vše se cení. Možná je to proto, že jsou Češi bezvěrci. Voltaire měl pravdu, když jeho krejčí věřil v Boha, nekradl. Dnes by Voltaire odešel od našeho krejčího - ateisty nahatej a ještě by musel zaplatit. 
	V prvním sledu odskáče atentát na prezidenta ochranka. Oprávněně. Ale proč by měla fungovat právě ochranka, když dobře nefunguje stát? Kolika tisícům lidí už přivedl nefunkčností svízele, bolest, škodu i vězení? Vyhlásit poplach nad kvalitou ochranky je chvályhodné, ale kdo vyhlásí poplach nad státem? Kdo z politiků se ujme toho krásného hesla „Pomáhat a chránit“, které nevyjadřuje smysl policie, ta má vyslídit a zatknout, nýbrž státu? Debaty o krizi společnosti přivedou lidi nakonec k tomu, že vzduchovkář byl vlastně hrdina. Dostane prostor. Budou ho obdivovat. Jako Jánošík upozorňoval na krizi. Je jejím symbolem. Nejsem blázen, řekne blázen. Nestřílím, upozorňuji. 
	Krize je tu dlouho, někdy se zvětší, jindy zmenší. Nepatrná byla mezi 17. a 24. listopadem, například. Pak zase rostla. Dnes má jeden z vrcholů, bez ohledu na vzduchovkáře. Ten střílí, že je to pěkné a slavné, že ho to zvedne z šedých dnů. Už teď ho zná celá republika. A jen já se divím, proč nesedí ve vazbě, když ve své činnosti pokračuje. Jaká je to činnost? Politická. Říká: střelil jsem na prezidenta z politických důvodů. Střelte si také, když máte důvod. A to je právě ta krize, kterou nám čeledník přinesl. V demokratickém státě neexistuje ke střelbě žádný politický důvod. 
	Magor vystřelil proti demokracii. A málo veřejných lidí to znechucuje. 

***

Čeledník dobyl zámek. A čeleď, která se na zámek nedostala, se diví, jací lumpové tam nahoře jsou. Co chybí a čím proto strádá společnost, je seznam vzletných ideálů a ušlechtilých cílů, jichž chce republika Čechů dosáhnout. Chybějí krásné vzory. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Nečas a rebelové
29.9.2012    Mladá fronta DNES    str. 10    Názory
    Karel Steigerwald        
Poslední skok do pekel je smír v ODS 

Rebelující poslanci ODS navrhli rozsáhlé změny ve vládním stabilizačním balíčku. Místo zvýšení DPH chtějí další významné škrty ve výdajích státu. Lídři ODS se s rebely dohodli na tom, že vláda připraví analýzu toho, jak ministři plní či neplní koaliční smlouvu. 

Rozpočet možná bude. Rebelové v řadách ODS poněkud ustoupili. Dávají najevo, že nějaké východisko se rýsuje. Řešení sporu mezi Nečasovým vedením a bandou šesti prý existuje. Ustoupil i prezident Klaus. Tvrdou kritiku rozpočtu a balíčku zmírnil. Uznal, že tato vláda je nutná a má trvat dál. To možná obměkčilo i rebely, kteří koneckonců opisují prezidentovy křivky. 
	Kdo změří, nakolik tyto (jemné) posuny vyvolaly poslední průzkumy, které přiznávají komunistům vedení už ve dvou krajích? Nikdo to nepřizná, jako nepřizná, že ve sporu o hledání rozpočtových úspor se hraje také o příští vládu. Stojí někomu na pravici a v ODS pár miliard v rozpočtu za pád vlády a nastolení nové, v níž by ani rebelové, ani Nečas už nehráli žádnou roli? Byla by to vláda, která by nehledala vyrovnaný rozpočet, nýbrž jen další výdaje, podle hesla dluhy přinášejí blahobyt. O co se vlastně obě strany v ODS přou, není příliš srozumitelné, nejspíš je to spor podle zásady když já nedostanu tuto slepici, ať jim shoří celá drůbežárna. Nečasovi se dá rozumět víc – pokud nedostane rozpočet, jaký chce, nemá opravdu smysl, aby dál vládl. Co chtějí rebelové, je jasné méně. 

Prestiž vlády je v troskách 

Nejméně jasné je, proč se tento konflikt odehrává na poslední chvíli, před zraky Sněmovny a všeho lidu, který si ze sporu odnese jen zjištění, že vláda je smečka rozhádaných a vlády neschopných bab. To skutečnosti neodpovídá, ale vláda se tak nejen dnes, ale už měsíce prezentuje. Proč si ODS (a potažmo vláda) neodehrála tento spor předtím, než s rozpočtem šla ven, je nepochopitelné. 
Ale je to tradice české pravice. Všechny vlády ODS, které padly, se odpravily vlastními silami. Všechny menší koaliční strany v pravicových či polopravicových vládách šly vždy především proti své vlastní vládě – stokrát víc než proti opozici. Je vlastně zázrak, že u nás nějaké pravicové či kvazipravicové strany ještě vytvářejí koaliční vlády, které svou akceschopnost pravidelně dusí a škrtí. 

Špinavé prádlo na veřejnosti 

Sporům mezi koaličními stranami i uvnitř nich rozumím, ale nerozumím, proč ty spory hrají na otevřené scéně, kde připomínají víc než politiky venkovské ochotníky, šťastné, že je někdo vidí. Už jste někdy viděli komunisty, že by předváděli své vnitřní spory veřejnosti? Spory mají, nelezou s nimi ven, tam se ukazují jako jednotní přátelé, přesněji soudruzi. Socialisti jsou na tom o chlup hůř, občas se fackují či se vylučují z partaje, ale své vlády nikdy nekácejí. Hlavní politické vášně si odehrají v Lidovém domě, je na to dost velký a má tlusté zdi. 
	Úspěchy komunistů jsou v těchto poměrech přirozené. Ubohost vládních afér (Bárta, Škárka, Kočí, Tluchoř, kdysi Tlustý, odklaněč Kocourek, neblahý Řebíček), to jsou silné vichry, které nahánějí příznivce do komunistické náruče. Voličům se to vyčítat nemůže, oni nemusí vidět dovnitř, jim stačí, že komunisti nemají aféry, nemají gaunery ani korupčníky, nic nedělají, nic nezkazí, usmívají se, čas mele pro ně. Mlejnem otáčet nemusí, to obstarává pravice sama. 
	Rebelové a ODS se nakonec dohodnou. Budou změny v balíčku, něco se pohne tam, něco jinam, aby koza i vlk byli nažraní. Nedohoda by znamenala, že chcípnou oba a z posledních sil předají vládu do rukou komunistů se socialisty, kteří už teď začínají hrát na levici druhé housle. 
	Cudné úvahy, že komunisti dají příští vládě jen tichou podporu, padají už teď pod stůl. Komunisti si pro vládu jdou. 
	Kalousek nedávno řekl, že jsme všechno prožrali. To vyvolalo obrovskou bouři – za příklad se dávali lidé, kteří nic neprožrali. Ekonomové Kalouskův nadnesený výrok potvrdili – řekl, na co se nerado přistupuje: že sociální stát je nastavený nad poměry, a když se nepolepší, dopadne špatně. Vždyť nějaké dávky od státu bere už skoro každý. Kdyby nešlo o stát a politiku, bylo by vše jasné. Dluhy jsou, musí se zaplatit, nebo bude zle. Spor je, kdo to zaplatí a kdo to zavinil. 
	Je to dobrá politická materie ke špinění konkurence. Ale zaplatí to všichni, všichni to zavinili. Kalousek by řekl: nahoře rozdávali, dělali dluhy, ti dole žrali. Je to dnes hned vedle tématu „kdo krade“ hlavní politické téma v celé Evropě a hlavní rejdiště demagogie. Nečasovi rebelové se zaříkají čistotou „pravicové“ politiky, jako by toto nevěděli. Levice má řešení, které spočívá v tom, že se nic řešit nebude, a veřejnost je neústupná: blahobyt na dluh si nedá vzít, protože si myslí, že na něj má právo. Kdo jí to potvrdí, toho zvolí. 
	Jednání rebelů s Nečasovým vedením se ještě potáhne. Pokud nedopadne pozitivně, bude to poslední skok do pekel. Marná bude radost veřejnosti. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Máme je!
25.9.2012    Mladá fronta DNES    str. 12    Názory
    Karel Steigerwald        
Zatím jediná spolehlivá ochrana: Nepijte to 

Lahví s jedovatým pitím je ještě asi patnáct tisíc, kolik je nevyšetřených kauz, není známo. Až policie najde ty lahve, může to zjistit. Jistě jí nyní je milé, že je chválena. Byla by ještě víc, kdyby i další kauzy dávala k soudům se stejnou energií. 

Kritika metanolové aféry je tato: už dlouho se upozorňovalo na poměry v lihovém obchodě, trestní orgány nic. Kontroly to nechávaly plavat. Nečinnost byla nápadná, asi ji způsobovala lihová korupce. Co vidělo každé dítě, neviděly orgány. Legální lihovarníci si stěžovali a vyčíslovali úniky z černého trhu. Závěr: stát nefunguje, ohrozil zdraví občanů a zavinil tolik mrtvých. Podle poslance Zaorálka z ČSSD to zavinila přímo tato vláda, protože nezavedla včas ochranu, kontrolu, zásahy. Zaorálek zapomněl, že to nezavedla ani ČSSD, když byla osm let u moci, a také neřekl, co přesně se mělo zavést. Dráb u každé bečky s lihem a naddráb, který by hlídal, aby drába nepodplatili? Opozice kritizuje, to k ní patří, ale Zaorálek přestřelil tak, že nakonec trefil sám sebe. 
	Vláda neuspěla ani s prohibicí. Puristům se zdálo, že byla zavedena nezákonně, přímo protiústavně a že prošla jen proto, že je proti tomu jedu. Příště prý se tou metodou půjde už přímo po našich svobodách a právech. Jiní kritici upozorňovali, že tolerovaný etylalkohol zabíjí mnohem víc lidí. Pravda, plíživě a neefektně, proti metylalkoholu, který vraždí efektně jako černá smrt ve středověku. Sčítají se skutečné i domnělé hospodářské škody. Kolik to bude stát, kdo to zaplatí výrobcům lihovin. Statistiky ukazují, že jsme národ trapných opilců. Došlo i na děti, také pijí, když mají v dospělých vzor. 
	Kritici schopní zevšeobecnění ukazovali, že v lihové aféře se jako v kapce vody jeví neschopnost vlády, která se projevuje všude. Pití metanolu nás vrhá do politického a kulturního středověku. Že jsou takové tragédie i v západoevropských státech, které ze středověkosti nikdo nepodezírá, kritiky neruší. Zevšeobecnění bývají vždy ošidná. Ale dovedná opozice dokáže, že vláda odskáče i povodeň. Nikdo kupodivu nepodezíral al-Káidu. Moderní civilizace se nebojí moru či jiné metly, ale je snadno zranitelná hrstkou šílenců či fanatiků - nejen útokem unesenými letadly, ale i útokem na různé sítě, vodárny, elektrárny. Fantastům se mohlo zdát, že metanolový útok, pro nějž je těžké najít nějakou logiku, mohl být organizován hrstkou ideologických šílenců. Češi hodně chlastají mizerné lihoviny, proč nezaútočit tudy. Ale al-Káida není u nás moc zdomácnělá. 

A co ty ostatní kauzy 

Čin sám, výroba jedu za účelem prodeje občanům, je satanský dost, jako od nějaké sekty. Rozum v tom není žádný, jen strašlivý zločin, příprava a rozběhnutí masového vraždění. Tentokrát tedy bez ideologie. Kdo míchá alkohol za účelem zisku, chce přirozeně, aby se jeho čin utajil. Kdo míchá jedy, musí počítat s tím, že lidé zemřou, čin bude odhalen a on s ním. Je to nepochopitelné, jde z toho hrůza. Fantazie mi nestačí představit si ty lidi. Náboženského či politického fanatika s chorým mozkem, jenž chce otrávit lidi, protože žijí špatně, si představit umím. Duši míchačů, které policie odhalila, si představit neumím. Policie dokázala nemožné: velmi rychle ty satany vypátrala. Za to jí náleží dík a uznání. Je pravděpodobné, že velmi rychle rozplete i celý distribuční systém a nalezne i těch chybějících prý patnáct tisíc lahví jedu mezi lidmi. 
	Čím skvělejší její práce je, tím naléhavěji se vnucuje otázka, proč taková nebyla v minulosti. Rozdrtila by policie včas nelegální distribuční sítě, které, jak policie říká, ještě pracují a jimiž zřejmě jed tekl do výčepů a obchodů? To nechť je po likvidaci tohoto odstrašujícího případu předmětem hluboké a pečlivé analýzy. Jistě, jiný rozměr má zločin vědomě namíchat pro lidi jed a zločin neškodného pančování kořalek či obcházení daňových povinností. Vraždění lidí mělo za následek napnutí všech vyšetřovacích sil a drtivý útok na pachatele, zatímco drobná a ustavičná alkoholová šmelina burcuje policii k drobné a příležitostné policejní práci. To je svým způsobem pochopitelné, i když nikoliv dobré. 
	Policejní úspěch, budiž policie znovu pochválena, paradoxně ostře osvětluje mnohé jiné policií vyšetřované případy, které mají vlastnosti opačné: nehýbou se vpřed, spí, rozplývají se v ničem, mizí v neznámu a nikdo neví, proč a jak. Všichni ty případy známe, nikdo na veřejnosti nepochybuje, že se stalo něco zlého, jen policie vyšetřuje, dělá rekonstrukce jasných událostí, hledá znalce, čeká na posudky a dívá se, jak plyne čas. Jde o případy, které nemají nimbus smrti, i když vražda se i v nich sem tam mihne. Mají ale schopnost plísně, rozežírání společenského vědomí a vsakují do lidí beznaděj, nedůvěru. Případ proti smrtím malý, ale výmluvný: Roman Janoušek. (To je ten, který v opilství přejel Vietnamku.) 
	Mohlo by to pro policii být inspirativní: když se opře, výsledky přicházejí. Nevypátraných lahví je asi patnáct tisíc, kolik je nevyšetřených velkých kauz, není známo. Až policie najde ty lahve, může to zjistit a pustit se do nové práce s novou energií. Jistě jí nyní je milé, že je chválena. Byla by ještě víc, kdyby dobré výsledky dávala k soudům se stejnou energií, s níž teď hledá a nalézá metanolové ničemy. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Ministryně kultury v režimu utajení
14.9.2012    Mladá fronta DNES    str. 14    Názory
    Karel Steigerwald        
Haiku Karla Steigerwalda 

U Lužického semináře havarovala ve středu tisková mluvčí ministerstva kultury. Vyjela z Nosticova paláce, mířila do sídla vlády ve Strakovce. Věc spěchala. U Lužického semináře vjela vládní limuzína do křižovatky na červenou, těsně předtím zapnul řidič maják. 
	Mluvčí vezla na zasedání vlády dokumenty v režimu tajné. Zbytek cesty údajně vykonala tramvají. Byl to velmi riskantní úsek cesty. Převážet tajné spisy tramvají není možné. Mluvčí mohl někdo přepadnout a tajné dokumenty o kultuře jí vzít a využít je v zahraničí. Česká kultura by tak o péči ministerstva přišla a došlo by k nedozírným škodám, zejména by se nenastartovala transformace, kterou je nutno také zastavit. Doplatily by na to i procesy, které probíhají. 
	A to všechno kvůli jednomu zmalovanému cumplochovi, který naprosto nezodpovědně vleze do tramvaje, ačkoliv je v pozici vysokého státního úředníka s tajnými materiály. Proti slovu cumploch ale protestujeme, je hrubé a nepravdivé, protože nevystihuje eleganci vysoké státní úřednice. Nám se to slovo do textu vloudilo omylem a teď, když to čtete, nejde už vyndat. 
	Nehoda je přesto příkladem toho, jaký spěch na ministerstvu kultury panuje a jak je těžké všechno stihnout. Někomu možná vrtá hlavou, jaké tajné materiály na ministerstvu kultury mají. Ale je to zbytečné šťourání, celá kultura je povahy tajné, nikdo o ní nemá nic vědět, což ministerstvo plní. Přichází s programem tajných ředitelů uměleckých institucí. První ředitel tohoto nového pojetí bude řídit Národní divadlo. Nikdo ho nebude znát a to je přednost. Byl v té aktovce v tramvaji a mohlo to všechno krachnout. 
	V plánu jsou i tajní herci. Na jevišti je prakticky neuvidíte a bude pokoj. A když budou na jevišti tajní herci, bude přirozeně v hledišti neviditelné publikum, též tajné. Takové divadlo v režimu utajení se bude lépe řídit. Vzniknou velké úspory prostředků a procesy budou moci běžet, jak chtějí. Už dnes jsou téměř neviditelné. 
	Všichni známe pochmurný sled ministrů kultury: Jandák randák, nešťastný Štěpánek, ctitel krajinomaleb Besser, dnes Hanáková s nastavenými procesy. Všichni pracovali do úmoru, leč tajně. Jejich práce zůstala v režimu utajení, oni sami bohužel ne. Vylezli na světlo a to byla chyba. Oč by na tom byli lépe, kdyby byli tajnými ministry. Lépe by se vedlo i nám. Oni by byli v aktovkách mluvčích či v trezorech, kde by měli bezpečný klid a kam by se na ně rozvzteklení umělci nikdy nedostali. 
	Ale nejde jen o utajení práce na ministerstvu. Jde také o rychlost. Trasa z Nosticova paláce do Strakovky měří 1,7 kilometru. Vládní vůz by ji mohl urazit mnohem rychleji než dnes. Je to otázka tréninku. Pořádně šlápnout na plyn. 
	Řidič, s kterým se vládní limuzína plná tajných materiálů ministerstva kultury srazila, by měl být přísně potrestán. Když jede vláda, má každý hřbet uskočit. Ale lidé se poflakují po ulicích, ucpávají je, tvoří kolony nebo zevlují, vládní vůz stojí, siréna kvílí, bliká a tajné materiály uvnitř nezadržitelně stárnou. Vládni pak se starými tajnými materiály. 
	Proto jel vládní vůz na červenou, aby mu materiály v režimu tajné nezestárly a nechytily plíseň. Plesnivý zestárlý tajný ředitel, to by byla patálie! Ale dělejte rychlou tajnou kulturní politiku, když se do toho pletou lidi! 
	Možná by věci pomohlo, kdyby se zavedla vládní tramvaj s ocelovou radlicí vpředu, ta už by si cestu Karmelitskou dokázala prorazit. Ale dostaňte vládního úředníka do tramvaje. Tramvají se lidé bojí více než ministryně kultury. Ta nastavuje procesy, pak je zruší a zas nastaví. Už trumfuje Jandáka randáka. Ten viděl na obzoru bájné norské fondy, které k nám přijdou a zvednou kulturu. Byly ale tajné a neviditelné. 
	V režimu utajení měla zůstat i ministryně Hanáková. Měla by klid. 

O autorovi| Karel Steigerwald komentátor MF DNES
Foto popis| O autorovi| Karel Steigerwald komentátor MF DNES
Foto popis|

Národní? Požár Havlovo dnešní ptydepe: Špatně nastavené procesy
10.9.2012    Mladá fronta DNES    str. 12    Názory
    Karel Steigerwald        
Už Baťa věděl, že dobrý manažer bot musí šití bot rozumět jako švec. Takové ty manažerské poletuchy, které jsou ochotné řídit cokoliv, se mohou zdárně vyskytovat jen u státu - tam jim ten diletantismus projde. 

V Národním divadle hoří už léta. Je to požár pod povrchem, za Hynaisovou oponou. Občas vyšlehnou plameny, sjedou se hasiči a zaženou požár zpět pod milosrdný povrch. Teď právě zase oheň vyšlehl. Ministryně kultury odvolala ředitele z hodiny na hodinu, aniž vysvětlila proč. Utopila se v záhadné mantře o jakýchsi řídících procesech. Je na ni smutný pohled, nic neumí konkrétně vysvětlit, nemá asi žádný názor, proč by také měla, když je tou ministryní tak znenadání, prostě v tom tone. Ale chápu ji, nemá co vysvětlit a není první z ministrů kultury, kdo v té problematice tone. Koná přesně totéž, co její nešťastní předchůdci. 
	Z čeho by také měla vycházet? Žádná státní kulturní politika neexistuje. A nikdo ji také nechystá. Národní divadlo je ve stejné pozici jako před pádem komunismu. Dvaadvacet let se problém, jak má stát tyto instituce spravovat, obchází frázemi a předvolebními výkřiky. Po volbách se pak děje jen jakési nahodilé a zmatené „spravování“, ve kterém se ministři kultury ztrapňují. Jen sem tam se zjevil v čele ministerstva osvícený duch (Pavel Dostál, Pavel Tigrid), který alespoň osvíceně improvizoval. 

Taková hračka 

Ministryně opakuje, co se dělo už v minulosti. Podstatou takového řízení je pocit, že Národní divadlo je hračka k ukájení velitelských pudů úředníků, kteří se na ministerstvu vynořují jako z nebe spadlí a stejně tak mizí, zatímco jejich rozhodování trvá, dokud je někdo, kdo přijde též nahodile po nich, stejně nekompetentně nezmění. Je to někdy až směšné, politika někomu přidělí křeslo, on uměleckému dění hned rozumí, mudruje, škodí, pak vypadne pryč a už se hrne nový. Ministerstvo kultury je jen zbytkový statek pro koaliční jednání. To je dodnes jeden z hlavních důvodů, proč tu to ministerstvo je. Po volbách si ho ty zadní zbytkové politické voje rozdělí, vládnou a oblažují umělce veselými omyly. Náměstek, který o divadle ví pět měsíců, říká, že Bergova opera Lulu se jmenuje Lala. S touto kompetencí se prezentovali normalizační kulturní předáci. Ten dnešní si myslí, že to nevadí, protože je odborník na řízení, čili nastavování procesů. Nikdy nic nenastaví, kulturní veřejnosti je pro srandu. Nikdy nepochopí, že umělecká instituce je něco jiného než výrobna předmětů. 

Už vyhodili druhého 

Ale jako k výrobně předmětů se k Národnímu divadlu chovají. Už druhého ředitele propustili na hodinu. Ředitele Dvořáka obvinili, že krade, u Černého se nezmohli už ani na tuto lež. Ministryně řekla, že špatně nastavil procesy, a stala se tak významnou karikaturou na smutném pomníku české kultury. Občas ministerstvo něco změní. Obvykle ke škodě věci. Může se namítnout, stát to platí, musí tedy kontrolovat, jak se s veřejnými penězi nakládá. Ale lidé na ministerstvu kultury si myslí, že ty peníze jsou jejich, a pro provoz divadla nenastavují „řídící procesy“ tak, aby se peníze vydávaly rozumně a přispěly k rozvoji divadelního umění, nýbrž podle svých nahodilých amatérských představ. Pan Lala, který teď divadlo chce převzít, přesně ví, jak to má být. Rozumím mu, je infikovaný dobovou představou, kterou žádný dobrý manažer nesdílí: že manažer může řídit cokoliv, výrobu cviček jako divadlo. Ale už Baťa věděl, že dobrý manažer bot musí šití bot rozumět jako švec. Takové ty manažerské poletuchy, které jsou ochotné řídit cokoliv, se mohou zdárně vyskytovat jen u státu - tam jim ten diletantismus projde. 
	Píši tenhle text jako spisovatel divadelních her, kterému čas od času nějakou hru v Národním divadle hrají. Tak pro jistotu: ředitele Černého nehájím. Nevím ani přesně, jestli to dělá dobře, nebo ne. Není to moje věc. Co vím bezpečně, je ten vnějšek: s řediteli Národního divadla, potažmo s tím divadlem, se zachází jako s kusem hadru. Každý cvrček na ministerstvu má víc rozumu než lidi, kteří to divadlo dělají. Nedivte se, že vyšlehl požár: oni nevědí, co chtějí, odvolají ředitele, kterému za půl roku končí termín, neumějí to zdůvodnit, lepšího ředitele nemají, do ND neslýchaně nasadí náměstka ministryně a myslí si, že toto je nastavování procesů, jak ptydepticky říkají. Vypadají, jako by vylezli z Havlovy hry. 

Stávkujte 

Pro divadlo mám jedinou radu: Stávkujte, dokud vláda nenajde místo nynější bezradné ministryně postavu, která je schopná nějakou státní kulturní politiku vymyslet. A vy, kandidáti na ředitele: Neberte to, dokud ministerstvo neřekne, co vlastně chce. Byl by to pěkný kulturní čin. Stávkuje se kvůli kdejakému brouku ze Šumavy. 
	Národní divadlo je instituce, která za stávku stojí. 
Než shoří úplně. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Nic než krádež
8.9.2012    Mladá fronta DNES    str. 10    Názory
    Karel Steigerwald        
Ratha začínají někteří lidé vnímat jako heroje 

Možná bychom si všichni měli každé ráno opakovat: Žádný hrdina, strhující řečník, žádná oběť nepřátel trpící za pravdu, nýbrž lhář obviněný z krádeží. Když ho odsoudí, bude to muž bez budoucnosti a beze cti. Někteří by si to měli opakovat stokrát. 

Člověk nevěří vlastním očím: z dr. Ratha se stává jakýsi veřejný heroj. Sám se vklínil do různorodé společnosti dr. Horákové, Husáka, Havla, ruských dívek Pussy Riot, ukrajinské Tymošenkové a Ježíše Krista. Jednu postavu zapomněl, a ta by mu sedla nejlépe: dr. Goebbelse. Má s ním společný talent: nestoudnost. 
	Neroste jen sám ve svých očích, ale roste i v očích části veřejnosti. Jeho sebeinterpretace jako tragické oběti politických grázlů zabírá. V rozhlase včera debatovali odborníci na politiku, jaký bude jeho návrat do politiky a že je vynikající řečník. Může prý také založit svou stranu - a vést voliče k budování nějaké nové verze totality. Talent na to má, skvělé metafory, řízné a prostořeké projevy, jasný jednoduchý názor na celospolečenské problémy. Mluví se o něm již půl roku, není občana, který by o existenci Davida Ratha nevěděl. Málokterá postava veřejného života dostává v těchto měsících tolik prostoru k šíření svých myšlenek jako on. I celkem banální akt zbavení obžalovaného imunity je sledován krok za krokem a těší se pozornosti hodné přistání na Měsíci. Když bude Rath osvobozen, to vše se skutečně promění ve skvělý předpolitický materiál a Rathova hvězda na nás bude ještě nějaký čas bledě svítit. Vzestup by jej už nečekal, svůj politický potenciál, spočívající ve zmíněné nestoudnosti, už vyčerpal a nabídku z politického arzenálu témat žádnou nemá. Mudrovat o budoucnosti tohoto politika nemá smysl, žádná budoucnost nebude. 
	Když bude odsouzen, skončí to všechno hned. Je nepředstavitelné, že by zloděj získal u lidu nějakou oblibu. Přesto společností běží úvahy, kdy se z vězení do politiky vrátí, jak se vrátí, kudy na to půjde. Ale z kriminálu se do politiky vracely výhradně jen postavy vězněné za své politické či filozofické názory, za svou politickou činnost, za model světa, který držitelům moci neseděl. Veřejně známí a populární zloději, korupčníci a lháři se nikam nevracejí. Leda až po smrti, jako jánošíkovské mýty. Zaživa byl i Jánošík obyčejným lupičem. A že by z Davida Ratha byl po smrti jánošíkovský hrdina, je nepravděpodobné. Na to jsou jeho činy i názory příliš upatlané. 
	Možná bychom si všichni měli každé ráno opakovat: Žádný hrdina, strhující řečník, oběť nepřátel trpící za pravdu, nýbrž hejtman obviněný z krádeží. Když ho odsoudí, bude to muž bez budoucnosti a beze cti. Někteří lidé by si to měli opakovat stokrát. 

Zplodina demokracie 

I když ho neodsoudí, bude už navždy platit, že je to demagog bez zábran, postava, která v politice nikdy být neměla a která politice nic jiného nepřinesla než hrubost a projevy založené na tom, že plácat lze cokoliv, on se někdo chytí. Taková charakteristika by sedla i na mnohé jiné politiky, ale David Rath je této ubohosti právě nyní křiklavým příkladem. Vždy chtěl pozornost veřejnosti, teď ji má, i když asi jinou, než po jaké toužil. Mnozí politici lákají voliče podobnými metodami, ale jemněji, opatrněji. Část veřejnosti se nachytat dá, a to obvykle k jakési politické kariéře stačí. Proto je také mezi politiky tolik lidí zvláštních, podivných, ba šílených. Vytvářejí jakousi nedýchatelnou a neodstranitelnou zplodinu z provozu demokracie. Po letech vyčichnou, zmizí, zapomene se na ně i na jejich podivínství. Zůstane po nich jen nepěkné reliktní záření. Hejtman Rath to vzal šusem. Nejprve bleskurychle na politický kopec, pak zase přímo dolů. Tam teď je a hýbat se jinam už nebude, i kdyby se stokrát prohlásil za bratra Krista. Tak ubohá naše politická a voličská veřejnost přece jen není, aby spolkla i tento prskolet. 
	Rath tomu nevěří. Všemi způsoby se vemlouvá do přízně spoluobčanů. Věří, že se jeho bizarní teorie alespoň drápkem někde zachytí. Stalin byl bandita a loupil ve prospěch vědeckého světového názoru banky. Ale nikdy s tím komunisti nechodili na světlo, přece jen, lupič je lupič. Ale Stalin byl také politik s jasnou nabídkou, co se světem udělá. Rath politik není, nabídku žádnou nemá, skákal z ODS k ČSSD, skočil by kamkoliv, klidně zpět k ODS, když by ho oceňovali jako kdysi Jiří Paroubek. 

Nic než pravda 

Připusťme však, že i když k tomu není žádný byť jen náznak důvodu, má dr. Rath pravdu a jeho teorie sedí. Že jsme všichni mystifikováni obratnými darebáky, kteří nás vodí za nos, aby pravdomluvného heroje mohli zavřít. Kdyby to tak bylo, zhroutila by se, prosím pěkně, naše zdejší zeměkoule. Nic z toho, co přes dvacet let pracně lepíme dohromady, by nepřežilo. Důsledky by byly stejné, jako kdyby Američané na Měsíci nepřistáli a celá dokumentace o tom by byla jen narafičené divadýlko. 
	Proces s dr. Rathem bude mimořádně důležitý. S mimořádně důležitým nárokem na jasnost, srozumitelnost a věrohodnost. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Smysl vzpoury
6.9.2012    Mladá fronta DNES    str. 16    Názory
    Karel Steigerwald        
Kdo bourá vládu, měl by vědět, co bude dál 

Vždy je rozumnější než náhlý otřes nechat vládu vyplnit její termín a měnit ji po volbách. Věděl to i prezident Klaus, když držel vládu ČSSD celé čtyři roky i přes otřesné vládní jevy Grossovy a Paroubkovy. 

Kdo si myslí, že smyslem vzpoury poslanců ODS při hlasování o zvýšení daní je starost o vyrovnání státních financí, mýlí se. Mýlí se také každý, kdo si myslí, že existuje nějaký správný návrh daňových změn, které bez bolesti a správně vyřeší státní dluh. Existuje mnoho možných zásahů do daňového systému, všechny mají klady a zápory. Dělí se na dvě skupiny. Na vládní, ta je špatně, a na opoziční, ta je dobře. Ve skutečnosti opravdu dobrá je pouze ta reforma, která nenastane. Ta nikomu neublíží. Všechny, které se prosadí, ano. Když chcete snižovat dluhy, musíte buďto zvýšit daně, nebo snížit výdaje, nebo zkombinovat oboje. A to vše vždy vadí. 
	Každá vláda, pravá či levá, středově levá či pravě středová, by musela, kdyby teď vládla a chtěla snižovat státní dluh, udělat plus minus něco podobného jako ta Nečasova. To všichni politici dobře vědí. Nečas je ten, na koho břímě padlo, ostatní si ho mohou vychutnat. A v tom je smysl rebelie: využít ji pro své cíle, pro svou pozici, pro hašení svého hněvu. O státní kasu nejde, ta vydrží všechno (někteří politici si dokonce myslí, že státní dluhy se neplatí), jde o oblibu u voličů, o slávu jména, o budoucnost politika. VV, sotva vypadnou z vlády, jsou náhle protivládní, ačkoliv v té vládě, proti které jsou, ještě v zimě byly. Většinu politiků ODS, kteří stojí proti vládnímu návrhu, spojuje nějaký konflikt se stranou, jsou to exministři, expředsedové, prostě ti bývalí. Stojí proti náhle, patrně z kalkulu, že se to vyplatí, nikoliv z trvalejšího názoru. Je to omyl, vzpoury osamělých střelců se nevyplatily nikomu. Ve stranickém systému osamělci zmizí. 
	Kdysi za úsvitu české demokracie vynikaly menší koaliční strany zvláštním rebelantstvím. Jak ODA, tak i KDU-ČSL podepsaly společné vládní prohlášení, stanovisko, názor a hned přidaly názor dost jiný, názor svůj. Myslely, že v tom je jejich politická osobitost. Byla v tom ale destruktivní hloupost: nejednotná koalice prolezlá opozičností. Neschopnost dohody a platnosti dohody je vleklá česká choroba. Ne náhodou ODA zahubila a KDU-ČSL umrtvila. 
	Teď je na řadě Nečasova vláda. Možná ji vnitrovládní opozice zahubí. Stojí procento DPH za to? Ví Tluchoř, ten tchoř, jak zpívá kabaretní umělkyně Poláková ve slavném hitu, co bude dál? Jak se bude sestavovat jiná vláda, která se buď zas zadluží, nebo dnešní úsporný balíček překope, aby vypadal jinak? Vychází Tluchoř z informací, že Sobotkova vláda (s podporou KSČM) má na státní dluh lepší recept? Bude snad on sám ten recept podporovat? Zásada nezvyšování daní či zásada minimálního státu je libozvučná. Ale reálná politika, jak všichni tam nahoře dobře vědí, se dělá méně libozvučně: v kompromisech, které už tak pěkně neznějí. Vládní úsporný balík takový nepěkný kompromis jistě je. Má někdo lepší? Sem s ním, dejte ho Nečasovi k použití. Ale ještě předtím projednejte jeho politickou průchodnost! A nebrečte, že vám neprojde. 
	Nečasovi ten jeho neprojde také. Zásluhu na tom mají lidé, kteří věří na svou šťastnou politickou hvězdu. Já jim prorokuji politický zánik. Ale možná, že to jsou nejen zahořklí sobci, nýbrž také idealisté – v prostředí dosti mizerné politiky se čistý idealismus mravně ctí. Držte pravicové zásady, reálné politiky si nevšímejte. Že pravicová vláda chce zvýšit daně? To ať raději vládne Sobotka Bohuslav. Ten ale nastolí zcela jiná témata. Víte dobře, kdo ho bude u moci držet za límec. 
	Kompromis se skutečností není svinstvo. Je to podstata demokratické politiky, která skoro nikdy nevypadá jinak. Nečasův balíček je nehorázný – z hlediska teorií ze svatyně ODS. Jiné hledisko je, že je užitečný v této přechodné krizi venku před svatyní, že přinese něco praktického, co se zas později vyvine dál, blíž k té svatyni. Že je to lepší než nic i pro Johna, jehož rozumy otvírají Sobotkovi Bohuslavu brány, aniž by toto ten John chtěl. 
	Už dvakrát jsme viděli padnout vládu. Ani jednou nevěděli vzbouřenci, co bude dál. Neměli ani náznak plánu, přišlo trapné bezvládí, mezivládí, nesprávně nazývané úřednická vláda. Člověk by čekal, že po vítězném pádu protivníka se vzbouřenci chopí energicky vlády a vysypou své plány a ideály. Nic takového nebylo. 
	Pokud nyní padne Nečasova vláda, bude to stejné. Žádný ze vzbouřenců nepředstavuje nějakou jinou variantu vlády a nereprezentuje žádnou sílu, která by ji mohla umožnit. Dočkáme se nezvýšení DPH o procentíčko, ale dočkáme se také období nových zmatků a odkladů. 
	Škody z toho nepovedou k nějaké očistě, nýbrž k hlubší ztrátě, než může způsobit DPH, ostatně i po zvýšení nižší než za časů předchozích vlád. Vždy je rozumnější než náhlý otřes nechat vlády vyplnit jejich termín a měnit je po volbách, na které se všichni chystají. Věděl to i prezident Klaus, když držel vládu ČSSD celé čtyři roky, i přes otřesné vládní jevy Grossovy a Paroubkovy. 
	Tak hurá do předčasných voleb, k případné vládě třetího pana Nikoho. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Lepší než garance politiků je jasný zákon
30.8.2012    Mladá fronta DNES    str. 13    Názory
    Karel Steigerwald        
Prezident republiky žádá předsedu vlády, aby osobně garantoval, že církevní restituce neprolomí hranici února 1948. Totéž chce po šéfech ostatních koaličních stran. 
	Má pravdu, že by takové prolomení (mnozí po něm volají) uvedlo republiku do nepředstavitelného zmatku a chaosu. Někteří lidé se obávají, že v zákoně o restitucích církevního majetku je taková možnost skryta. Stačí prý, když se prosadí náprava revize pozemkové reformy z roku 1947. Pak se spustí lavina sahající až k navrácení německého majetku, po válce konfiskovaného. 

Vyřešila by to větička 

Vláda říká, že to možné není, vracet se podle zákona bude jen majetek konfiskovaný po únoru 1948, o němž církev doloží, že před Únorem jeho vlastníkem byla. To zní přesvědčivě. Problém však mohou přinést konfiskace, u nichž není jasno, kdy vlastně nastaly. Zda před únorem 1948, či až po něm. To může vyřešit větička v zákoně, že při nejasnosti a sporech majetek vydán nebude. Ale cílem opozice není zákon o restituci napravovat, nýbrž zrušit. 
	Není také jasné, jak by mohl předseda vlády to únorové neprolomení osobně garantovat. Stačí, aby přestal být premiérem. Žádné garance by pak ničemu dát nemohl. Také se stěží může postavit rozhodnutí soudu, který věc vydá. Garantovat únor 1948 může premiér bez problémů, bylo by to jen symbolické gesto bez věcného obsahu. 
Může zmizet celá vládní koalice, přijde jiná a restituční zákon smete. 
Může dokonce s restitucemi přestat a začít s konfiskacemi. Politické podloží naší země je na to vratké dost. Osobní garance politiků jsou nic. Známe jich z našich dějin dost. Zněly hezky, brzy padly a titíž (či jiní) politici je proměnili v opak. Klement Gottwald osobně garantoval v březnu 1948 zemědělcům, že nezavede kolchozy. Vzápětí, po upevnění rudé moci, je krutě zavedl. 
	Důležitější než garance je jasný zákon a pevné soudy. A především obecné mínění o tom, co je spravedlivé a co je krádež. Málokdo třeba řekne, že i předúnorová politika už nebyla demokratická. Počet politických stran byl omezený, nové vzniknout nesměly, demokracie byla jen šalebná hra plná tajných figur a Národní fronta jen nástroj KSČ na cestě k absolutní moci. Únor 1948 jako restituční hranice není výraz spravedlnosti, je to jen praktický termín, který umožnil alespoň některé restituce ukradeného majetku, podle hesla lepší něco než nic. Je to tak i s majetkem církví.

Předseda Klaus
28.8.2012    Mladá fronta DNES    str. 08    Názory
    Karel Steigerwald        
Tluchořovy pokusné balony, voliči v panice, krize ODS. 

Doba není nazrálá pro nové velké ideje, pro převratné změny. Idejí je dost, provedení kulhá. Do popředí vstupují „neideová“ témata: korupce, nefunkčnost úřadů, financování a krize sociálního státu. Vznikne požadavek na politiky spíše technického manažerského typu. 

Jeden z poslanců, čtenáři vědí, že to byl Tluchoř, přišel s myšlenkou, aby příštím předsedou ODS po podzimním výprasku byl Václav Klaus, osvobozený z prezidentských povinností. Je to ničím nepodložený nápad, leda jen poslancovou úvahou, jeho přáním. Ani s prezidentem jej nekonzultoval. Co tedy s tím? 
	Ale je to čin v politice obvyklý. Najít si nějakou myšlenku, kterou kdekdo odmítne, ale kdekdo o ní bude debatovat, je snem pořádného politika. Vmísit se do veřejné debaty, umístit tam když ne svůj mozek, tak alespoň své jméno, to v politice postačí. Tluchoř vypustil balonek, teď je v médiích, i v tomto článku, a věří, že takto se dělá politika. 
	Ano, bohužel dělá. Naše scenerie je bublinami, pokusnými balonky, plácnutím do vody a jinými vějičkami zaplevelená. Velká část politické energie s rozmotáváním, preparováním a analyzováním těch bublin vyčerpává. Na skutečná témata, na politickou práci zbývá pak už jen menší část sil, chuti i vůle. Tluchořovou myšlenkou je záhodno se zabývat, až ji bude sdílet prezident či nějaké podstatnější síly v ODS, než je jeden trucující poslanec. 
	V jediném se Tluchoř nemýlí: že ODS může čekat podzimní výprask, je pravděpodobné. Je k tomu dost důvodů, nedostatečně prodávanými reformami počínaje a vnitřní stranickou malátností konče. Koaliční vláda vzbuzovala na počátku naděje jako žádná před ní. Je to nejsilnější česká vláda. Byla odhodlána k zásadním reformám. Ukázalo se bohužel, že VV žádnou politickou stranou nejsou, nýbrž jen klubem fanoušků a zrádců kolem velmi pochybné figury. Zbývající dvě vládní strany věnovaly vzájemnému torpédování víc sil než společnému vládnutí. 
	Problém je, že opoziční ČSSD na tom není lépe. Ani strany, které se chystají na svou šanci v prostoru mimo parlament, moc naděje nedávají. Z jakých sil se bude skládat po volbách nová vláda, je nejasné stejně tak, jako je nejasné, koho a proč v zimě volit prezidentem. Voliči jsou v panice, není prý koho volit, nikdo neví, co bude. I přitažlivost „nepolitické politiky“ či „mladých tváří“ vyčichla. Noví lidé nepřinesli do politiky nové ideály a nový vzduch, nýbrž především novou trapnost. Ochablost české politiky, která už vydává jen zvuky starého kolovrátku, je patrná i na galerii prezidentských kandidátů. Málokdo má pocit, že se do prezidentské funkce nabízejí charizmatické osobnosti, jako byli Havel a Klaus. I osobností, které jsou civilizačně alespoň přijatelné a nedávaly by pro svou kurióznost republice nátisk východního státu, je v tom přehledu kandidátů také jen pár. Jaká politika, takoví kandidáti. Představa, že moudrost lidu ve všeobecných prezidentských volbách odhalí nečekané hodnoty, je směšná. Budeme všichni rádi, když se vůle lidu vyhne těm nejkřiklavějším podivínům. 

Odlesk doby starých slonů 

Je atmosféra, jako by se něco nedobrého mělo stát, ačkoliv se nic nestane. Nakonec voličům zůstane jen ten Zeman, jako odlesk z doby starých slonů. A Zeman nasadí prezidentskému úřadu korunu, kterou jako poslední úřad u nás nemá: korunu hulvátství. 
	Tluchoř se tedy obrací k hrdinovi starých časů. Myslí si, že vyléčí ODS, podle Tluchoře (a mnoha jiných) nemocnou a tápající. Čeká od Václava Klause stanovení jasného směru, nového kurzu se starými pevnými základy. Ale návrat Václava Klause, podle všeobecného mínění, do vedení ODS možný není. Že by bývalí prezidenti začínali druhé kolo politického života, znovu od začátku, od nuly, ve straně, to je nepředstavitelná myšlenka. Nevyšla ani velké postavě Winstona Churchilla. Tluchořův nápad není ze světa politiky, nýbrž ze světa zbožných přání. 
	Ani doba není nazrálá pro nové velké ideje a převratné změny. Idejí je dost, provedení kulhá. Do popředí vstupují „neideová“ témata: korupce, nefunkčnost úřadů, financování a krize sociálního státu. Vznikne požadavek na politiky spíše technického manažerského typu, na výkonné byrokraty, pečlivé správce pořádku a mistry konsenzuálních jednání. Objevují se požadavky na charizmatické předáky, na vůdce sjednotitele davů, na osobnosti, které to vše na vlastních bedrech potáhnou vpřed. To je nejen nebezpečné (s vůdci davů jsou velmi špatné zkušenosti), ale i marné - nekonečně nudnými tématy zdokonalování státní správy nestrhne davy ani nejcharizmatičtější křikloun. A vznešenější témata než penzijní pojišťovací klíče či organizační členění policie nejsou k mání. 
	Tluchořův balonek nechtěně představuje shluk problémů, nikoliv nějaké řešení. Jaký bude (či má být) budoucí předák, jaké problémy budou v politice hrát hlavní roli a jaké politické typy se té role ujmou, to jsou hlavní dnešní otázky. Jasno nemá ani opozice. Sobotkova politika boje proti žebračenkám a hladovým polévkám patří o století zpět. Je zbytečné se tam dívat, i do dveří ČSSD buší doba nových témat. 
	Ale o tom, bohužel, podzimní volby asi ještě nebudou. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Kdo pokousal Putina? On sám?
24.8.2012    Mladá fronta DNES    str. 10    Názory
    Karel Steigerwald        
Haiku Karla Steigerwalda komentátora MF DNES 

Z Ruska až do haiku dorazily zprávy, až oči jihnou. Exmistr světa v šachu velmistr Kasparov pokousal ruského policistu. Ale podle velmistra policistu pokousal policejní pes. Byla vytvořena nezávislá mezinárodní komise expertů, která policistovo pokousání posoudí. Experti, zejména nezávislí, lehce rozeznají zuby Kasparova od zubů psa. Pokud nemá Kasparov náhodou stejný chrup jako psi. To by byl v rejži. Ale pokud bude mít naopak pes stejné zuby jako Kasparov, v rejži bude zas. 
	Experti neznají pravidla Rádia Jerevan. To dodává: k pokousání došlo, pokousán ale nebyl policista, nýbrž sám Putin. Nepokousal ho pes, nýbrž Kasparov. Kasparov tvrdí, že se Putin pokousal sám. Trefně jako důkaz připomíná hejtmanův výkřik v Gogolově Revizorovi o spráskané ženě: Sama si nasekala! Putinovi lidé pokousání popírají: k carovi by se žádný šachista nedostal. Ostatně Putin je lepší šachista než Kasparov - stojí to i v ruské ústavě - kdyby se nějaký pes či šachista k Putinovi nakonec dostal, dopadlo by to obráceně: Putin lehce pokouše psa i šachistu. Dělal v mládí závodně orientální kousání do tepny a kurz KGB Stiskni a nepusť, kde porazil sibiřského tygra Voloďu. Dostat se nějaký velmistr pod mé tesáky, říká Putin, odkousnu mu tu trubici, co vede z úst do plic! 
	Západní experti Rusku nerozumějí. Budou porovnávat zuby v kauze nad slunce jasnější. Protože mohou šachisti kousat do cara, uvedou v závěrečné zprávě: Je jasné, že Rusko jde už zase k demokracii. Někomu to celé může připadat jako pitomost. V blouznivém Rusku je vše možné, protože je tam už i svoboda. Lidé, kteří rozumějí Kremlu, připouštějí, že Putin mohl pokousat psa nebo psa pokousal Kasparov, ať už sám, nebo s Putinem. Je také možné, že pachatelem pokousání Putina nebyl pes, ale básník Ivan Michailovič Sabakievič (česky: Ivan Psovský). Obyčejného psa z něj udělala média, pro která je pes mnohem zajímavější než básníci. 
	Ale nesmějte se Rusku. Úplně stejné případy jerevanství máme doma. Poslední ze včerejška: Dr. Rath se z původního korupčníka vlastními úvahami přeměnil na bojovníka proti korupci. 
A to ho nikdo ani nepokousal. Zasloužil by si, aby mu na kauci uvolnili peníze z protikorupčního fondu. Navíc se po ukončení své kauzy chystá v protikorupčním fondu pracovat. Má zkušenosti, do problematiky vidí, chce být předsedou etické komise fondu. V Rusku zas vyslechli toho psa. Už se přiznal. Nikoho nepokousal, ale viděl, jak Kasparov kamsi skočil s čelistmi dokořán. Je navržen na Řád svatého Igora Samochomoutova. 
	Náš Jerevanec Gross řád nedostane, třebaže proměnil lež obyčejného úplatkářství v pravdivost geniálního investování. Škoda, že investovat pak přestal, mohl dnes být majitelem všech bytů na Floridě. 
	Není pravda, že jsem úplatek dostal či předal, nýbrž je pravda, že jsem úplatek odhalil. Není pravda, že jsem ulil před manželkou peníze, nýbrž je pravda, že jsem je odklonil. Není pravda, že jsme nechali půl Šumavy sežrat kůrovcem, nýbrž je pravda, že jsme vytvořili ekologicky zajímavou situaci. Je ruské úsloví: Zlý hospodář, zlá hospodyně, zlé děti, zlý pes, všichni zlí. Přepište je po jerevansku jako nahoře: všichni hodní, haf, Putine, haf. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Korupce může vyhrát příští volby
23.8.2012    Mladá fronta DNES    str. 15    Názory
    Karel Steigerwald        
Lidem očekávaná a mnoha politickými proroky předpovídaná ofenziva proti korupci a spol. se příliš bystře nehýbe. Na trůně úspěchů sedí kauza dr. Ratha, drobného milionového šamana. Popularita té kauzy vězí v postavě protivného a nadutého Ratha a v přesvědčivé krabici s miliony. I počínání samotného Ratha je veřejnosti srozumitelné.
	Byli obviněni mnozí další, méně známí či méně zajímaví. Indicie a jasná i nejasná podezření v rozměrech miliard se vpřed bohužel neposunují. Stíhat trestné činy v oblastech hraničících s politikou je důležité nejen proto, aby darebák byl potrestán a aby takových činů ubývalo. Stejně důležité je, že soudní líčení takové činy udělá srozumitelnými pro veřejnost a lidé tak mohou mnohem přesněji uvažovat, jak na tom celá společnost je, kam se ubírá či kam se propadá. Veřejné soudní projednávání posunuje kauzy ze sféry dohadů do oblasti racionálního poznání a umožňuje celé společnosti, aby sama sebe lépe viděla.
	Už léta bohužel nevidíme skoro nic. Už léta se hrabeme v kauze Tatra (a v mnoha jiných), aniž bychom se něco dozvěděli. Jednou obviní jako úplatkáře Američani exministra Bartáka, příště obviní Barták je. Jedna policie mu straní, druhá straní Američanům, ačkoliv máme policii jen jednu. Do případu nevnáší jasno, nýbrž zmatek. Cílem jako by bylo přesvědčení, že všichni jsou gauneři. Když všichni, znamená to, že vlastně nikdo. Vyšetřování běží v klidu léta, nikoho nevzrušuje, nikoho neohrozí.
Pražský primátor prý padá, ale do včerejška byl symbolem očistných změn. To končí změny? Tak si to musí veřejnost myslet. Poměry v Dopravním podniku jsou stále zamotanější. Ví se jediné: pěkné svinstvo, tenhle Dopravní podnik. Ke zvýšení všeobecného nechutenství to stačí, k ozdravění a rozvoji ne. Tažení proti korupci je malátné. Politici asi nevědí, že je to rozhodující téma dní. Nevznikají postavy, které neohroženě stojí v čele, není to lákavý post – kdo v čele přesto neohroženě stane, ten je sesazen, namočen, že třeba znásilnil slečnu. Když odhalí korupci, je z ní sám bez důkazů obviněn čili pomluven. Krajina je nepřehlednější, ne jasnější.
	Korupce má hodně hlav, které nelze useknout bez narušení podstaty politiky – to si myslí mnozí činitelé. Je to omyl, hlavy se sekat mají, pád velikána ještě nikdy politiku nezahubil. Naopak, mlha, tutlání, utajování, to jsou nebezpečné infekce, které podstatu politiky narušují.
	Korupce je hlavní téma příštích voleb. Rozhodne jejich výsledek. Zvítězí ta politická strana, která si s korupcí nejlépe poradí nejen v oboru řečí, ale i činů.
	Je tu i druhá možnost, korupce si poradí s volbami. Důležité je, aby co nejčastěji padali lidé z boje proti korupci podezřelí. V krajině česky zašmodrchané to možné je.

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Rathův proces v mezičase
21.8.2012    Mladá fronta DNES    str. 08    Názory
    Karel Steigerwald        
Soud pustí dr. Ratha z vazby, jedině když složí 14 milionů. Asi pro to má dobré důvody. Nabídka Rathova otce Ratmíra i přítelkyně Renaty Horké, kteří chtěli dát po půl milionu, na kauci nestačí. To je velký problém pro dr. Ratha, nás ostatní však musí hlavně zajímat, co bude dál. Jak proběhne proces, co vyjde najevo, kam sahají které nitky a hlavně co bude s dalšími případy, které visí ve vzduchu, už už spadnout. 
	Některé v tom vzduchu visí už léta. Ty nejslavnější umí vyjmenovat málem každý školák. Na některých známých kauzách se pracuje neviditelnými pohyby, na jiných se ani nepracuje, orgány prý jen nabírají dech. Či po dechu jen lapají. Dr. Rathovi musí být divné – proč právě on? Je tolik přednějších výtečníků. Může být, že to byla prostě Rathova smůla, orgány na něj narazily řízením náhody. Nebo byl sám neohrabaný? Věřil v hejtmanskou bohorovnost? Byl dost protivný a nadutý, oblíbený nebyl. Třeba ho v tom nechali ti, kterým už lezl na nervy. Že by se u nás chodilo k soudu kvůli neoblibě? Vrtat hlavou mu to všechno musí. Určitě se uchýlí, je to u nás zvykem, k teorii temných nitek, ošklivých spiklenců a politických nepřátel, kteří to všechno na něj nalíčili, protože se báli, že říká pravdu. Takové hlouposti podivných lidí slýcháme často, není žádný důvod, aby se jim Rath vyhnul.

Stop D8
1.8.2012    Mladá fronta DNES    str. 08    Názory
    Karel Steigerwald        
Kdo je vlastně pachatel, ten ekologista, nebo stát? 

Ať někdo kvalifikovaně zjistí, kolik pozitivních výsledků a ekologických předností boj ekologistů s dálnicemi za ta léta přinesl. Ať ten přínos dá na misku vah, kde už na druhé straně leží zbytečně utracené a promarněné miliardy. 

Stát má od včerejška zbrusu novou starost: má dálnici D8 zakonzervovat, nebo ne? Nesmí se dál stavět a neví se, jak to může trvat dlouho. Týdny, měsíce, roky. Stát to bude miliony, aniž by dálnice postoupila o metr dopředu. Náklady pohltí jev, který bychom nazvali nekonečně složitý státní chaos. 
	Hrdinou toho chaosu je dnes jistý ekopedant, nebo přesněji ekologista, zastánce ekologického náboženství. Dává státu kapky. Naprosto přesně se odvolává a právně silnými argumenty dosahuje zákazu stavebního povolení, odkládání stavby dálnice (tentokrát v klíčovém úseku šesti kilometrů D8), a to vše ještě v rouše ekologickém, které vyhlíží posvátně. Aktivista se jmenuje Studnička, všechno zná, je to mistr paragrafů, triumfuje. Soud zastavil práce buďto na čtvrt roku, nebo na celé roky. Cena za to zpoždění půjde do milionů. Kdo netriumfuje, to je stát a jeho odborné orgány. Dopouštějí se chyb, mají prý i nezákonnou studii z roku 1995, která může jednání o dálnici vrátit na úplný začátek. Vyšší soudy nacházejí chyby v jednání u těch nižších, procesní chyby i nekompletnost podkladů. 
	Studnička se v tom vyzná a soudy vyhrává. Jaký to má smysl, není jasné. Ekologie se to patrně už vůbec netýká. Týká se to poplatníků – zdražování stavby, odklady, ekologické škody na objížďkách. Shrnout se dá, že Studnička skutečně bravurně rajtuje na chaosu, který produkuje státní správa. Život zeleně a brouků to neovlivňuje. Proč stát nefunguje, jak má, je záhadné, i když to každý z nás zná, a dokonce – byť nerad – chápe. 
	Ekologisti nikdy nevysvětlili, čím prospěli přírodě v desetiletém boji o obchvat Plzně, ve kterém stejným způsobem jako Studnička využívali státní neschopnosti dodržovat pravidla a jasně a rychle dělat rozhodnutí. Desetiletý odklad očištění středu Plzně od dálkové automobilové dopravy nemůže za úspěch ekologie považovat nikdo. Česká praktická ekologie je podivná. Mění Šumavu v pustinu bez lesů a ještě se za to obdivuje. Drží centrum Plzně deset let zacpané automobily a vydává to za ekologický čin. Na D8 je to stejné: dokonce už ani domnělí brouci a vzácné květy tam nehrají roli. Ekopedantům jde jen o chyby a zmatky, které produkuje sama státní správa. Na rozdíl od státního úřednictva má Studnička předpisy státu v malíčku, měli by ho u státu raději zaměstnat. Kdo věří na spiklence, myslí si, že Studničku někdo tajně řídí. Prý by sám tak perfektních právních útoků nebyl schopen. Aktivista Studnička u litoměřického soudu čelí žalobě kvůli vydírání firem. Prý od nich požadoval úplatek za to, že nebude blokovat stavební řízení. To by jeho boji proti D8 dávalo smysl, i když ne ekologický. Udělat si živnost z chyb státu nemusí být špatný nápad. 

Skvělé šance 

Stát takovým chytrákům nabízí skvělé příležitosti. Původní idea stavět ekologicky, racionálně a šetrně k přírodě i lidem je ta tam. Liberální předpisy, které dávají při stavbě dálnic každému tenkému hlásku vyniknout, jako by to byl hlas silný, škodí víc než celý Studnička. Jemu se divit nemusíme, je tu šance, využívá ji, ať už sleduje zájem brouků nebo svůj. Šanci mu dává státní správa. Staví se pomalu, se zbytečnými ztrátami, s velkým chaosem a často mizerně k tomu. Postup ke stavebním povolením je plný nejasností, chyb, nekompletnosti. Dálnice se předělávají, zbrušují, hoblují, dodělávají atd... To vše v palbě obstrukcí, jejichž smysl není u brouka a zelené trávy, nýbrž kdesi v neznámu. Ať někdo kvalifikovaně zjistí, kolik pozitivních ekologických předností boj ekologistů s dálnicemi za ta léta přinesl. Ať ten přínos dá na misku vah, kde už na druhé straně leží zbytečně utracené miliardy. 
	Když už jim to Studnička zastavil, nechť se tedy úřady mobilizují a vyřeší problémy, o které se ekopedant opírá, bleskurychle. Za měsíc. Za dva. Mohou tomu říkat dálniční mobilizace. Zvednou zadky, pohnou mozky a vyplatí se to, ušetří miliony. Když už k takovým chybám dochází, mohou je mimořádně rychlé postupy minimalizovat. Pro začátek. Později je třeba dát těm administrativním procesům kolem dálnic nějaký racionální smysl. Hádat se s jednou selkou patnáct let o kus pole jako u Hradce Králové, jaký to dává smysl? Jediný, že stát smysl nemá. Nutně se musíme ptát, kdo je tady magor? Ta selka, nebo stát? Neříkám tím, že veřejnost nemá do mamutích veřejných staveb právo mluvit a že ekologové všech druhů mají mlčet. To ve svobodné společnosti ani nejde. Říkám, že to má mít racionální jádro, jasný zákon a jasný termín, kdy končí spor a začíná stavba. Kdo je hodně svobodomyslný, chce bezbřehost, protože věří, že jen on má pravdu. To se týká hlavně ekologistů, je to síla iracionální a divoká. Chaos státu jí jde k duhu. Bezbřehost sporů dvojnásob. Nabízí se, zda někdo pyká za chyby státu. Úředníci nedali celé potvrzení? Co se jim stalo? Soud rozhodl nedbale? Pyká? Byl projekt zešvindlovaný? Po kom jdou orgány? Stát dělá škody a k těm škodám nepřiřazuje žádné pachatele. Opačně to neplatí, na lid je stát přísný. Zanedbals? Zaplatíš! Zapomněl jsi? Tumáš pokutu! 
	Politické téma nikdy nebylo, že stát funguje špatně, ať ho vede ta či opačná vláda. Ale politikum to je, dokonce to hlavní: nad stranami pravice i levice klene se rozviklaný stát, jenž začíná být k smíchu všem, dokonce i těm stranám, které jsou za ten smích odpovědné. 
	Dejte brouka dálnici do cesty a uvidíte to velkorysé ekologicko-byrokratické divadlo úřednictva, jako bychom byli stát bohatý. Jenže jsme stát chudý. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

My se všemu divíme, lidi už ne
31.7.2012    Mladá fronta DNES    str. 08    Názory
    Karl Steigerwald        
Haiku Karla Steigerwalda komentátora MF DNES 

Hodně lidí říká: Já už se ničemu nedivím. My v Haiku se stále ještě divíme. Považujeme divení za základní lidské právo. Založíme asi neziskovku Údiv a demokracie. Dostaneme na to grant z Brusele a ten ukradneme. Pak se budou divit i v té Bruseli. 
	Divíme se například, proč bylo tolik hluku kvůli té zástupkyni státu Bradáčové. Nový ministr se na ni zeptal, kde mohl, poradil se s příslušnými odbornými lidmi a jmenoval ji, protože je dobrá. Kdyby dobrá nebyla, nejmenoval by ji, ale zas by byl hluk. Divíme se také, kolik lidí si myslí, že jedna Bradáčová je klíč k nápravě věcí u nás. 
	Udivuje nás, jak lidé věří všelijakým těm etickým kodexům, deskám cti, slibům před zástavou a podobným šidítkům. V kodexech bývá napsáno, co se nesmí. Ale každý už od deseti let ví, co se nesmí. Kdo chce krást, lhát, loupit, napíše si nejprve nějaký ten kodex etiky, slušnosti, mravnosti. Známe firmu (její jméno a adresu máme v šuplíku, reklamu jí dělat nechceme), jejíž majitel si v etických kodexech fanaticky libuje. Ustavičně je piluje, prohlubuje a školí podle nich své zaměstnance. Dost se mu divíme, protože ta jeho firma korumpuje kolem sebe jako vzteklá. Lidi by nám řekli, nedivte se, to je přirozené, že pořád melou o poctivosti a cti, když tolik korumpujou. I ten Rath ve Sněmovně horoval pro poctivost a kritizoval vládu za korupci ještě pár dní před zatčením. Potoky slov a korupce jsou sourozenci. 
	Učit zaměstnance boji proti korupci, notabene za peníze z grantu a zároveň část těch peněz z toho grantu ukrást, patří k vrcholným číslům moderního byrokratického života. A ten moderní život sám je tak složitej, že život člověka je proti tomu, jak psal už politolog Jaroslav Hašek, úplnej hadr. 
	My se korupci nedivíme. Korupce je nutný jev té složité společnosti plejtvání a nezodpovědnosti. Když je tolik peněz, které vlády a různé ty Brusele rozdávají na všechny strany, je jen lidské, že i ten, kdo bůhvíproč nic nedostane, chce si kousek uškubnout. Ani se nediví, že sám uškubuje, i když je proškolen v etice a umí zpaměti všechny kodexy cti. Potřebuje něco uškubnout, aby mohl platit vyšší daně, které stoupají, aby se mohlo více rozdávat. To je zvrácená logika, která nás neudivuje. Stačí přece udělat to jednodušeji – nerozdávat. 
	Známe herečku, která se v zahraničí na stáži za peníze z Brusele učila plivat oheň. Naučila se to, jen jí neřekli, na koho má ten oheň plivat. Herečka říká, že se tomu nediví. Ví prý sama, kam ten oheň plivat. Říká popuzeně: do Brusele! Popuzena je, protože kvůli té dovednosti nesmí hrát v Národním divadle, kde mají s ohněm špatné zkušenosti, ačkoliv požár by problém dvouoperové ideje financování Národního divadla bezpochyby vyřešil. 
	Divíme se myšlence, že když jsou dluhy, nemá se šetřit, nýbrž se mají výdaje zvýšit, aby byly větší daně. Připadá nám ta idea jako zázrak. Ekonomové vědci tuto cestu ale nedoporučují jednotlivcům, tam nefunguje. Platí jen pro stát, protože stát je magický jev, který každého přivede k údivu. 
	Divit se je nutné. Nejvíc se divíme, proč v Bruseli nikoho nenapadne, že chudá země vypůjčené peníze nevrátí, protože je nevydělá. Dluhy blahobyt nezplodí. Divíme se, že to ty hlavy nevědí. No jo, jsou v Bruseli. 

Foto popis| Foto popis|

Policie v ráži
30.7.2012    Mladá fronta DNES    str. 08    Názory
    Karel Steigerwald        
Na čem je závislá policejní nezávislost?

Trestnými činy veřejně činných lidí jsme obklopeni. Kdekdo je cítí, tuší, vidí. Volání po nastolení větší spravedlnosti je stále silnější.
Nevím, proč toho orgány nevyužijí k masivnějším zásahům proti nezákonnosti.

Policie stíhá Pospíšilova náměstka a exšéfa Vězeňské služby za porušení povinností při správě cizího majetku a zneužívání pravomoci veřejného činitele. Důvodem je koupě vidnavského kláštera v roce 2008. Policie soudí, že stát klášter kupovat neměl, protože je pro zamýšlený účel (kriminál či detenční ústav) nevhodný a stát jej dodnes nevyužívá, a také se domnívá, že prodávající chtěl prodat budovy mnohem levněji. Exministr se brání, že cena byla lehce pod odhadní cenou dvou posudkářů a důvodem dosavadního nevyužívání budov jsou finanční úsporná opatření vlády, která takové akce odkládá někam dopředu a s nimiž v roce 2008 nikdo nepočítal. K domněnce, že prodávající by šel na dvě třetiny odhadní ceny, nesdělila policie žádný podklad.
	Takové stíhání vyvolává řadu pochybností. Policie si ve vidnavském případu přisvojuje právo posuzovat, jestli je to či ono rozhodnutí vlády správné, nebo trestné. Rozhodnutí o přestavbě kláštera na detenční (či kriminální) ústav, ať už je to rozhodnutí dobré, či špatné, je v kompetenci vlády, je to rozhodnutí politické (jako tisíce jiných) a policie nemá žádný politický mandát to posuzovat jako případ policejní. To by mohla rovnou stíhat všechny vlády, které dělají schodkové rozpočty (což jsou bohužel všechny vlády), protože i to se dá vykládat jako porušení povinnosti při správě cizího majetku.
	Policie má veřejné činitele stíhat, když se nějak obohatí, přijmou úplatek, dají nějakému bratříčkovi výhodu či jinak poruší konkrétní zákony. Hodnotit, jestli je jiné konání (správné, či špatné) vlád hodno stíhání, policii nepřísluší. Zavání to jen politizací policejního konání. Kdyby se policie opírala o názor opozice, musela by vždy stíhat celou vládní koalici. A po volbách by musela kritéria vyměnit, stíhala by vládnoucí bývalou opozici a nechala plavat opozici nynější, bývalou vládu. O panoptikálnosti takového počínání se nemusíme přesvědčovat. Co je pro jednoho výborné státní rozhodnutí, to je pro druhého třeba i zločin. V těchto bariérách se politika pohybuje, tam policie nemá co dělat. Vždyť pro některé lidi je i členství v NATO velezrada. Stíhat Pospíšilovy úředníky za to, že měli koupit jiný dům pro daný účel, či neměli kupovat žádný, je neslýchané vměšování policie do politiky.

Policie spí

Trpíme už dost případem Parkanová. Jsme napjati, co vlastně policie nakonec hodlá stíhat. Cenu? Nákup? Kalouskovy argumenty v té věci jsou dost racionální, pokud policie Kalouska nepřebije lepšími argumenty, nic jiného než nepřístojné vměšování politiky do orgánů činných v trestním řízení to bohužel nebude. Vidnavský případ je na tom ještě hůř. Orgány snad chtějí vládu přímo nahradit a samy říkat, co ano a co ne. Pokud si orgány představují boj s korupcí takto, dělají celé akci medvědí službu. Jdou na tenký led, kde není těžké je z politického aktivismu podezírat. Když vláda koupí nějaký barák a později jeho využití pro finanční nouzi odloží, může to být špatné rozhodnutí, ale nemůže to být rozhodnutí stíhatelné. Pro jiného (než pro policii, které se to netýká) to může být naopak rozhodnutí dobré.
	Trestnými činy veřejně činných lidí jsme obklopeni. Kdekdo je cítí, tuší, vidí. Volání po nastolení větší spravedlnosti je stále silnější. Nevím, proč toho orgány nevyužijí k masivnějším zásahům proti nezákonnosti. Jdou na veřejnost už podruhé s velmi sporným případem, se slabými a podezřelými argumenty. Kdyby byl člověk zaujatý, napsal by, že si tady ve stínu takzvaného boje proti korupci pomocí policie (a jiných orgánů činných i nečinných) vyřizují politické účty jedni s druhými, aniž umíme dešifrovat, kdo je kdo. Jedna drobnost za všechny: bádání činných orgánů, jestli premiér Nečas ovlivňoval přemlouváním či jinak členy LIDEM, aby byli členy LIDEM, a nějak je tím korumpoval, je miniaturním příkladem evidentního politického angažmá v orgánech. Na talíři mají korupční porce tak tučné, že by je pořádné orgány polykaly roky, a oni vyšetřují bzučení much ve vlastních uších! Přemlouvat, ovlivňovat a jednat, to je normální politická činnost.
	Není nakonec i koaliční dohadování v očích orgánů politická korupce lidí, kteří by sami na moc nedosáhli, tak se navzájem uplácejí výhodami?
	Když policie stíhá úředníky za legální nákup nějakého domu, protože podle jejího názoru se ten dům kupovat neměl, můžeme si vysvětlit všechno ostatní. Taková policie v patách skutečnému zločinu být ani nemůže. Proto léta spí, nevyšetřuje, co má, nechápe, kde je zločin. Zato chápe, kdo je jejím pánem. Vtipálci říkají, že máme v této zemi dvě policie, protože jsou tu hned dva páni. Ten dnešní a ten po volbách.
	S tím pohnout, to je asi první krok ke smrti korupce.

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Kam se odstěhují vyžírkové a prebendy?
26.7.2012    Mladá fronta DNES    str. 12    Názory
    Karel Steigerwald        
Nová opatření vlády způsobí, že do správních a dozorčích rad podniků se státní účastí nebudou mít přístup vyžírkové, nýbrž jen odborníci. Z politických trafik se stane místo odborného dozoru nad podniky. To je správné. Ale jakého cíle se tak dosáhne? Jde jen o to, aby se politický lid odtrhl od prebend a aby se zdolala neblahá teorie, že činitel nemusí podniku rozumět, protože má v podniku záhadný politický úkol? Případně o to, aby se přestalo obsazování těchto míst používat jako elegantní druh korupce? Nebo jde také o to, aby se zlepšilo hospodaření firem, které často jen odsávají peníze daňových poplatníků, aniž by je proměnily v něco užitečného? To se uvidí, až nové poměry začnou platit. Pokud se hospodářské poměry ve firmách nezlepší, bude posedávání v radách pro špičkové odborníky mařením času. Posměváčkové často říkají, že špičkových lidí u státu je škoda, protože jsou zapotřebí v soukromém sektoru. Tam jsou užiteční. 
	Důležité bude, kam se odstěhují vyžírkové z podniků vyhnaní. Vytvoří se pro ně nové prebendy, nebo se iniciativně zavrtají pod kůži státu v oblastech, které se dosud za prebendy nepovažovaly? Že by vyžírkové jen tak vymizeli, nedá se čekat.

Registr? Nediv se, toť věc plná divů a záhad
25.7.2012    Mladá fronta DNES    str. 13    Názory
    Karel Steigerwald        
Registr aut padne, zítra obživne, je desetkrát pomalejší než jeho předchůdce, zpracuje pár žadatelů, zase částečně padne, ale zítra už bude fungovat celý, jenže zítra bohužel celý padne. Pak zase vstane. Ale nepolyká kradená auta. Je to komedie, ale k vzteku. 
	Ministr i náměstci nevědí, co mají říkat. Copak systému rozumějí? Tak aspoň slibují. To jejich situaci jen zhoršuje, vypadají jako bulíci. Oni ale systém neobjednali, nerozumějí mu, nevědí, proč nefunguje, nekontrolovali ho, ani by to neuměli, a teď to mají na krku. 
	Co by v takové situaci udělala soukromá firma? 
Odpověď je jednoduchá: k takové situaci by nedošlo. Soukromník staré nahrazuje novým velmi opatrně, staré vypne, když nové dosahuje výtečných výsledků, dřív ne. Nehodí svůj majetek do kanálu. Státní se nebojí, skočí do toho po hlavě. Kdo si u toho bezhlavého skoku namaže kapsu, ponechme zkoumání kompetentnějším. Jednoho dne začne registr asi fungovat. Nebo začne fungovat jiný, lepší. Nebo vyhrabou z popelnic ten starý. Nějak to dopadne. Čeká nás strhující zápas o nevinu. 

Nikdo za nic nemůže 

Nikoliv – kdo to zavinil, co mu udělají, kdo co zaplatí, koho případně zavřou. Proč se to včas nevyzkoušelo, proč to sestavil někdo málo dovedný, kdo ho vybral a tak dále... 
	Nýbrž – proč to nešlo, jak nikdo nezavinil nic, že se tam něco jinak pohnulo, než se čekalo, také se uvnitř toho systému děly divné a tajemné jevy, což je u tak nekonečně složitého dění normální. 
Ostatně už za necelý půlrok od spuštění to bude fungovat, tak kdo se tu zbytečně rozčiluje? Přece jsme republika, jejíž heslo je: Nejde to. A vidíte, když to nakonec po půl roce pokusů jakžtakž půjde, bude svátek a nepotřebujeme šťouraly. Pachatelem kolapsu je celková všeobecná situace, shoda nečekaných záhad, případně nekázeň klientů, kteří chtějí, aby to fungovalo. Kdyby majiteli generální ředitel takto zasolil ve firmě, dostal by padáka dřív, než by k zasolení došlo. Vina nevina – to by se nezkoumalo. Generální je tu proto, aby se nic zlého nestalo. Neboli: aby to šlo. Úkolem generálního u státu je vysvětlovat, proč to nejde a že je logické, že to nejde a že to nikdo nezavinil, případně že je na to jmenovaná komise s auditem, která pachatele jednou určitě snad možná odhalí. 
Stát má potíže se svou existencí. Je jich dokonce už moc. Trochu složitější věc, systém, organizace, logistika, a už to drhne ve státním soukolí. 
Dobře míněné ideje se mění v nepochopitelný binec. Vše jde dopředu, jako by to táhl šnek. Stát udělá zlevnění, a ono je to dražší. Zpřehlední se činnost, a hle – nastal zmatek. 
Normální činnost lidí naráží na podivné zákony, původně míněné jinak. 
Stát dokáže udělat chaos i z obyčejné maturity. 
	Závěr: svět politiků, který má státní správu zlepšovat a udržovat v obrátkách, se o ni nezajímá. Zajímá se o politiku, koalici, opozici, volby, jmenování, odvolání, důvěru vlád, preference, přeběhlíky, nové zákony, nové úřady a úředníky. 
	Když se do pátku nepodaří potíže registru odstranit, bude muset odat demisi ministr Pavel Dobeš – tak zní varování premiéra Nečase. A podministři to odskáčou s ním. 
	Pěkně to bude vypadat, všichni se upokojí. Ale nepomůže to. V zemi, kde je heslem: Nejde to... 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Nesvéprávný člověk, nesvéprávný zákon
24.7.2012    Mladá fronta DNES    str. 08    Názory
    Karel Steigerwald        
Nesvéprávný cestující má zaplatit několik desítek tisíc pokuty za černé jízdy. Je s ním potíž, jízdenky neměl, obsílky zahazoval, však je nesvéprávný. Nyní mu hrozí exekuce. Je to rozhodně právnická i lidská lahůdka. Diví se jí jen opatrovnice a ředitel sociálního ústavu, kde nesvéprávný přebývá. Jim o problému cestujícího bez jízdenek a o obsílkách k soudu, které nesvéprávný zahazoval, nikdo nic neřekl. Dopravní podnik ví, že předpisy mezi cestujícími nerozlišují. Zákon porušen nebyl, nesvéprávní nejsou zvýhodněni, právně je vše v pořádku. Na řadě je exekuce. 
	V prostředí, kde bez žalob a rozsudků poletují vzduchem uloupené stamiliony, je to bílá vrána. Že právě po nesvéprávném skáče zákon jako čert, je podivné. Čtyři černé jízdy duševně nemocného proti zmizelým milionům, to je metafora naší všední spravedlnosti. Přece ti revizoři, pokutoví úředníci i soudci viděli, že cestující je nemocen na duši a stěží své činy hodnotí správně. Proto je také nesvéprávný. Ale úřednictvo si pomyslelo, jdeme po něm, je nemocný, půjde to hladce. 
	Teď nám napíšou: Zákon je zákon, nevolejte po jeho porušení. My odpovíme: A člověk je člověk. Někdy je zákon mnohem nesvéprávnější než nesvéprávný cestující.

Dívka politicky zneužila policii
20.7.2012    Mladá fronta DNES    str. 10    Názory
    Karel Steigerwald        
Haiku Karla Steigerwalda komentátora MF DNES 

Tak už ani my v Haiku nechápeme nic. Předevčírem zneužil mladistvou, zatkli ho, včera byl zas nevinný. Ti pachatelé si říkají policie. Můžou si chytit každého, obvinit ho, počkat den, až bude hanba veliká, a pustit ho. Myslíte, že je někdo potrestá? Že vyšetří, proč to dělali? A v pikantním případě - oběť je svědkem v kauze CASA! Není to politické zneužití? Nu je - hodně lidí si bude pamatovat, že ten divný svědek Daňhel měl něco s holčičkama. Jak s pachateli neutrální prezident Lessy zatočí? Atmosféra houstne. A co když ti pachatelé byli jen blbci, promiňte trefný výraz. Nevěděli, že jsou politicky zneužiti holčičkou. 
	Po Daňhelovi jdou. Podle vojenského zpravodajství měl brát úplatky od Omnipolu. Úplatky jsou v módě, obvinění poletují všemi směry. S důkazy je to slabší. K Daňhelovi se připletla zneužitá dívka. Zneužívání je disciplína ještě háklivější než úplatky, jimž je podobná: bývají u toho obvykle jen dva. Tvrzení proti tvrzení. Opatrná policie to ví, jedná obezřetně, zkoumá, až najde pravdu, vše vyjde ve známost. Naše policie dala věc první den médiím. Buď je, jak jsme napsali, blbá, nebo chtěla Daňhela zhanobit. Nenapadlo ji, že skákat po Daňhelovi je něco jiného než skákat po nějakém nikom. Policejní skok po Daňhelovi bude vždy vyvolávat podezření: nejde o politické rejdy? To policie nezvážila. Vylezla s obviněním z první vody načisto. 
	Hned druhý den to dívka zvrátila, prý si obvinění vymyslela. To je pro policii ještě horší. Zmáčkli ji? A proč? Nebo si to vymyslela sama od sebe? Prezident policie má na téma nezávislá policie materiál jako řemen. Dokonce si může snadno chytit pachatele, který nezralou věc zveřejnil. Může ho potrestat proto, že byl pod vlivem politiky (viz CASA), nebo proto, že byl blbcem. Obé je zločin dost velký. Čekejme s napětím, k čemu se vedení policie provyšetřuje. 
	Zatím víme jen to, že policie úspěšně propustila muže, protože byl nevinný. Že nevinného nejdřív úspěšně zatkla, neříká. Ale ví, že dívku nikdo ovlivňovat nemohl, protože u toho ovlivnění byla podle zákona přítomna třetí osoba. Je to stejný argument, jako dal pražský velitel policie k zatčení Janouška: Policisté nemohli být ovlivněni, protože když jsem se zeptal, tak řekli, že Janouška neznali. 
	Ale je dobře, že se Daňhelův případ stal. Estébáctvím páchne: lapnou nevinného, pomluví, nechají přes noc za mřížemi, pustí zdeptanou osobu. A motiv toho omylu je jasný: potřebují osobu zmáčknout za něco jiného, s čím ven nemůžou. Pokud policie případ neobjasní a nepotrestá, zesílí Kalouskovo nařčení o estébáctví v policii. 
	Ale může se stát, že zítra bude zase všechno jinak. Co se dnes oznámilo, nebude zítra platit. My v Haiku už nevíme, o co se v životě opírat. Ministr Drábek chtěl zvýšit platy politiků, že mu to nařídil Ústavní soud. Soudce Rychetský druhý den řekl, že mu soud nic nenařídil. Kdo je blázen? My? To máme někam běžet a hrabat se jim, činitelům, v kanceláři, co tam mají napsáno v lejstrech? Ministr a soudce, to bejvali páni! Jejich slova asi před osmdesáti lety seděla jako žula. Pak se to horšilo. Sám rada Vacátko říkal: Vona ta holka má divný voči. Asi lže. Bouše, s tím obviněním ještě počkají. Jenže ty časy jsou pryč. Dnes máme jinou soudní arénu, než máme mít. 

Foto popis| Foto popis|

Soud nesoud, politici si kapsy mastit nemusí
19.7.2012    Mladá fronta DNES    str. 12    Názory
    Karel Steigerwald        
Namaštěná kapsa je vedlejší téma. Hlavní je, že o zvýšení platů politiků rozhodl v souvislosti se zvýšením platů soudců Ústavní soud. Ten sleduje vyvážení platových hladin (od toho tu je) tří státních pilířů: vlády, soudů, parlamentu. 
Ministrovi Drábkovi to ale nepomůže. Nenávist k člověku, který v době šetření, oškubávání výdajů a škrcení platů navrhuje přidat politikům, je nekonečná. Velká rána je to pro koaliční strany: Vidíte je, hrabou, nás dusí. Smečka dobře míněných zákonů politiky dohnala: musí vytvořit situaci, kterou nikdo nechce a pro vládu je politicky neobhajitelná. Jiné řešení Drábek nemá. Ústavní soud, jsme-li stát právní, je Ústavní soud. Východisko pro cti dbalé politiky existuje. Vytvořte fond republiky. Co vám Drábek přidá, na něj vraťte jako dar. To smíte, Ústavní soud ani nemrkne. Potvrzení si schovejte do voleb, vylepíte je na vrata vaší strany. Je to řešení krkolomné, ale nevadí. Krkolomného je v republice dost. S potvrzením na vratech se zbavíte křiku: Hleďte vyžírky! To bude tučný fond! 
	Ale volby jsou až na podzim, to je daleko, do té doby se všechno zapomene. Volební scénu opanují nová dráždidla. Vědci se shodují, že volič má paměť asi měsíc dlouhou. Takže fond bude hubený.

DNA a lidská práva
17.7.2012    Mladá fronta DNES    str. 09    Názory
    Karel Steigerwald        
Je prý vaším lidským právem, aby vám nikdo nebral DNA. 
Co je DNA? Informace, že vy jste vy. Nic víc. Informace výhodná pro kriminalisty. Ostatním není k ničemu. S lidskými právy má společného asi tolik jako vaše pachová stopa, otisk palce nebo záběr dopravní kamery. Vládní zmocněnkyně pro lidská práva chce tu informaci zákonem střežit. 
	To má jediný smysl: ztížit policii práci. Proč je třeba policii práci zákonem ztěžovat, je záhadné. Asi že úředníci nemají nic vážnějšího v oboru lidských práv? Ale mají. 
Jen ta práva takovými malichernými nápady devalvují a velké útoky na svobodu lidí jim unikají.

Politika má smysl jen jako duel za svítání ve Stromovce
14.7.2012    Mladá fronta DNES    str. 10    Názory
    Karel Steigerwald        
Očima Karla Steigerwalda komentátora MF DNES 

Kalousek a Lessy, potažmo Kalousek a Zaorálek, a další a další dvojice, mají jediné rozumné řešení. Najdou ho každé ráno za svítání v pražské Stromovce na louce. Dvacet kroků, otočit se, zamířit, bum a bum. Oba hrdinové jsou ostří střelci, známe je z politiky. Padnou jak sosny podťaté. 
	Politiku by to pročistilo, zástupců lidu by bylo méně. Ale nepomohlo by to. Sněmovní výbor pro souboje by zas rokoval do nekonečna. Kdo vystřelil první? Kdo měl jedovatou kuli v hlavni? Co to prýštilo z hrudi hrdinů. Cítíte ty možnosti? Ale co zbývá politikům, kteří po sobě metají hanebnostmi vyřčenými beze svědků? Jen kulka, mají-li kus cti. Už se ale dost prokádrovali navzájem: čest v těle nemá, říkají, nikdo z nich. Máme se jimi vůbec zabývat? Hloubat nad nimi? Kdo co slyšel, řekl, myslel? O co se to vlastně přou? Že je Kalousek sprosťák? Skokan zas udavač? Je to něco, co potřebujeme? Něčemu to pomůže, prospěje? Zlepší to správu státu? Jeden usvědčuje druhého – ale z čeho, proboha? Druhý usvědčuje prvního – z téhož. Možná mají oba pravdu, možná ani jeden. Zastrašují se, nebo je to jen nevhodné? Nechte je být, jeďte na prázdniny. Už rok se politický svět nezabývá ničím jiným než špinavým prádlem, které si všichni s chutí oblékají. Předvádějí svou ubohost jak ponuří apoštolové hlouposti jeden po druhém, ale každý z nich si myslí, že právě on zazářil – vtipem, pravdou a bystrostí. A nutí nás, abychom se o to zajímali. Abychom říkali, ten ano, ten pryč, tamten lže, tuten je poctivý. Chtějí, abychom byli dalekozrací, viděli budoucnost a jak rentgen i útroby jejich lebek. Vyvádějí každý jinak, ale jedno mají společné. Trapný, chlubivý pokřik: Já jsem ten správný, pravdivý a skoro tak poctivý jako moje strana. 
	Kalouska zaříznou. Nebo ne, sám nabíhá na nůž. Víme už, že ho kdokoliv může zastínit. V každé situaci je možno přitvrdit, víc kydat, víc řvát, víc lhát. Není žádná poslední zeď. V začátcích naší svobody oslňoval Zeman, že ho odposlouchávají. Byl to zábavný omyl, spletl si mikrofon a zvonek od dveří. Dnes by se s tímto ubohým čajíčkem neprosadil. Až se Kalousek a Zaorálek navzájem v souboji odstřelí, vyjde najevo, že se jako obvykle netrefili. Ale straničtí snajpři nezaspí. Odstřelí oba zdálky. 
	Ví ještě někdo, že kdesi v dálce, v pozadí, v mlze byla původně nějaká Parkanová a kus za ní, v další dálce, letadla, také auta, uhelné doly a plno divných figur, které jen tančí a tančí. A ještě dál, v nekonečnu asi, jsou reformy, balíčky DPH, penze, nemocnice, schodky a přebytky, příjmy a výdaje. Tam někde je stát, ne v nejapných sporech, které nám strkají do hlav. A to nás čeká další kabaret – detektor lži. 

O autorovi| Karla Steigerwalda komentátora MF DNES ; Karel Steigerwald
Foto popis| O autorovi| Karla Steigerwalda komentátora MF DNES ; Karel Steigerwald
Foto popis|

Vydali ji
12.7.2012    Mladá fronta DNES    str. 12    Názory
    Karel Steigerwald        
Parkanová není konec, nýbrž začátek. Čeho ale? 

Vydání exministryně podpoří naději těch, kdo věří, že teď už se konečně začne vyšetřovat a soudit i nahoře. Ale bohužel – kauza je tak temná, zamotaná, že tomu může věřit jen naivní člověk. Tato kauza není úspěch politiky, nýbrž jen další krach. 

Radek John problém odlehčil: exministryni Vlastu Parkanovou musíme vydat, jinak nemá tento stát právo na další existenci. Když se hanbou brodili jeho spolupolitici Bárta, Škárka či Kočí, tehdy tak radikální nápad neměl. Podobných ptáků jako Radek John je ve Sněmovně dost. Stát je přežije. 
	Sněmovna neměla dvě řešení, Parkanovou vydat musela. Parkanová se okamžitě vzdala funkce místopředsedkyně Sněmovny. Ta je pod knutou teze: jedině soud může rozhodnout. K ubohosti našeho veřejného života patří už léta, že nikdo nemá v celém státě takovou autoritu, aby mohl cokoliv rozhodnout. Vše je nástrojem boje – naše strana, vaše strana. A ten boj je dost nizoučké úrovně. Kauza Parkanová bohužel není kauza právní, trestní, nýbrž kauza politická, navíc na nejnižší úrovni. Vydání není pro Parkanovou vrchol její kauzy, nýbrž začátek. Co bude dál, předvedli političtí typové, jako je Zaorálek nebo Křeček či Jandák, už včera ve Sněmovně. Ministr Kalousek má pravdu, pro politický boj není třeba soudního jednání, rozsudků, stačí dostatečně vleklé vyšetřování, dostatečně pikantní úniky do médií, dostatečně nejasné informace, že prý to či ono. A o to v kauze půjde. Letadla, bohužel, jsou jen vedlejší okolnost, podstatou je politický boj. Je to jako vždy, politici v roli žalobců i vyšetřovatelů, veřejnost v roli po vzduchu lapající přidušené ryby. 

Jarmark samolibosti 

Všichni včerejší řečníci by měli být Parkanové vděčni: nechtěně jim dala pódium a kameru. A jejich producírování bylo přiměřeně nekonečné, nešlo v něm o kauzu, o spravedlnost, o kultivovaný politický styl. Šlo o osobní prezentaci vlastní samolibosti, své partaje, omezenosti osobní i politické. 
	Kdo čeká, že se dočká potřebného rozuzlení této kauzy, nedočká se. Kdo ví, že se budou počítat jen politické plivance, ten se strefil. 

Problematické obvinění 

Proč je policejní obvinění ve věci španělských letadel tak sporné, vágní, problematické? Copak policie neumí popadnout problémy za jasnější a srozumitelnější konec? Copak státní zástupce neví, že tak chabě formulovaná žádost bude v poslaneckých lavicích třaskavinou? Slabiny obvinění Kalouskova strana přece nemůže přehlédnout. Jsou policisti nepoučeni případem dr. Ratha, jak na to jít? Neschopni opatřit si jasnější indicie a důkazy? Nebo naopak – není ta nejasnost velkou předností? A příležitostí k ohromnému politickému divadlu? Rath měl v krabici miliony, opona spadla, šlo to rychle. Proti milionům nelze nic namítat. Kromě Paroubka se v Rathovi už nikdo nepatlá, Rath není předmětem politických tanců, Ratha má soud, ten rozhodne. Parkanová se takového jasu nedočká. Možná se nedočká ani soudu. Kalouskův argument, že na policejním obviňování není co žalovat, zní přesvědčivě. A na Kalouska si dejte pozor, ten vám Parkanovou třikrát víc oplatí. 
	Problém odhalování a potírání korupce či problém funkčnosti státní mašinerie je jinde. Policie mu svým nejasným obviněním nepomohla. Položila kauzu do pohyblivého terénu nejasných pravidel státní správy. Opozice svým politickým divadlem kauzu dorazila – o žádné právo a spravedlnost už nejde, jde o to divadlo. Protože u nás, kde není skoro žádná politika, je paradoxně vše politické. 
	Myslíte, že se další vyšetřování poslankyně a případné soudní líčení vrátí do kolejí racionality a práva? Nebo to bude jen aréna lidových tribunů? S lítostí se přikláním k tomu druhému. Máslo na koaliční hlavě opozice, už vzhledem k vlastnímu máslu na své hlavě, z drápů nepustí. A upřímně – vždyť je to společné máslo na těch hlavách. Všechny ty velké kauzy, auta, letadla, doly, to jsou společné případy, táhly se napříč vládami celá léta. Je to pěkná družina. 
	Kalousek říká, že kdo hlasuje pro vydání Parkanové, podpoří lži. Sobotka s ČSSD říká, že lži podpoří, kdo hlasuje pro nevydání. Oba bezděčně vystihli to hlavní: hlasování o Parkanové nemá dobré řešení. Vydat i nevydat je špatně. V tom je česká politika malá a stěží bude větší. Problém je, že se (všeobecně známá) mizerie ve vnímání zákonů, spravedlnosti, práva nelepší, nýbrž zhoršuje. Každá další aféra nejen že nezpřesňuje hranice mezi politikou a trestnými činy, nýbrž zkoumá, kam až je možno zajít, k jakému hořkému konci. 
	Vydání Parkanové do rukou soudní moci podpoří naději těch, kdo věří, že teď už se konečně začne vyšetřovat a soudit i nahoře. Ale bohužel – kauza je tak temná, zamotaná, že tomu může věřit jen hodně naivní člověk. Tato kauza není úspěch politiky, nýbrž jen další krach. A jako vždy, zas nový krok za hranou. Na letadla nikdy nedojde. 
	Na co dojde, bude zas jen demagogie. Člověk by řekl, oni ji tak chabě obviňují a obhajují, aby to takto bledě mohlo dopadnout. Je někde zeď, do které to všechno narazí a vezme pak odrazem lepší směr? 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Ta, kterou vydají
11.7.2012    Mladá fronta DNES    str. 10    Názory
    Karel Steigerwald        
Konec imunity poslanců suchou cestou

Pro ty, kdo si myslí, že byla obviněna nesmyslně, platí: no a co? Copak to nezažíváme každou chvíli u lidí méně slavných? Neviděli jsme dost přehmatů, které občané prožili až k hořkému rozuzlení, že jsou nevinní?

Imunitní výbor Sněmovny doporučil Parkanovou vydat. To není žádné překvapení, div by byl opačný výsledek. Mezi otci zákonodárci převládá názor, že nejsou soudci, nehledají vinu či nevinu, což přináleží soudům, na kterých to tedy přes Kalouskovy hrozby a kletby nechávají. Přeloženo do češtiny lidí, imunita, s níž je celá léta tolik trápení, už nemá žádný smysl. Napříště už se stěží najde důvod poslance nevydat, leda by demokracie zmizela a na poslance by byl hon. (Ale pak by nějaká imunita byla stejně jen teoretická.)
	Je převládající argument, který za své přijme pravděpodobně i celá Sněmovna: vina Parkanové je ukotvena v jakémsi obtížném právním sporu dvou stran – ať rozhodne soud. Ten jediný má takovou kompetenci. Od Sněmovny to ovšem není žádný kvalitní úsudek, je to zbabělost. Sněmovna u vědomí své mizerné pověsti si netroufne jít proti mínění veřejnosti, která si Parkanovou u soudu evidentně přeje, a exministryni právě proto vydá. S pověstí, jakou česká politika má, ji může stěží nevydat. Jak chcete rozbořit takzvaný objektivní názor – ať rozhodne soud? A nevydáním chcete vše zahrabat zas pod nějaký koberec? To bude někdo riskovat? Poměry jsou shnilé, důvěru nemá nikdo. Do takové bitky půjde (a jde) snad už jen ten Kalousek, kterému to nikdo nevěří, protože panuje sice nepodložený, ale silný názor, že tím Kalousek kryje hlavně své, (nedoložené) rejdy. Ze stejných důvodů (zalíbit se znechucenému publiku) prošla před časem v zákonodárném sboru nepromyšlená přímá volba prezidenta.
	Pozitivním výsledkem je tedy především destrukce idey imunity politiků. Pro ty, kteří si myslí, že Parkanová byla obviněna policií nesmyslně, platí: No a co? Copak to nezažíváme každou chvíli u lidí méně slavných, než je ona? Copak jsme neviděli dost přehmatů, které si občané museli protrpět až k hořkému rozuzlení, že jsou nevinní? Proč by této kalvárie měli být politici (poslanci) ušetřeni? Nakonec za nepěkný stav orgánů spravedlnosti jsou poslanci svým způsobem odpovědní, tak ať nastaví kůži. Smyslem imunity určitě nikdy nebylo uchovat politiky v nějaké extra bavlnce. Co hrozí lidu, má hrozit i jim, to je nepochybná demokratická zásada.

Hledání spásy

Kalouskovy argumenty mají svou logiku a racionální obsah. To budou moci policisté (a státní zástupci) napříště obviňovat státní správu, jak si vzpomenou? To se policejní obvinění stane součástí politické hry? Slabinou těch argumentů je, že si mnoho lidí myslí: A proč ne? Copak neznáme dost podivných státních případů, kde by policejní zásah seděl? Hned ta Parkanová – copak ty armádní nákupy nevolají už léta do nebes? Je Parkanová, osoba věci celkem neznalá, jen škvíra, kterou do té problematiky padouchů orgány vniknou? A naopak: není kauza Parkanová jen reliktem jakéhosi malého českého gestapismu či pozdějšího estébáctví: zavřeme, ona zazpívá, pak uvidíme? (To je ovšem možnost nejhorší!)
	Spásu hledáme u orgánů činných v trestním řízení a u soudců. Oni jsou objektivní, přesní, spravedliví a v právu kovaní. Problém je, že i této tezi málokdo věří. Možná si i ten Kalousek říká: Když jim Parkanovou dáme, oni z toho udělají předvolební cirkus, žádné právo hledat nebudou. Má kus pravdy, ví, o čem mluví. Sám je první, kdo z toho politický cirkus dělá.
	Důležitou roli hrají ty dva právní názory. Jak to, že existují? Že i v tak důležité a pro republiku zásadní, ale přitom naprosto běžné záležitosti, jako je nákup vojenského materiálu, existují dva právní názory? A už léta? Není ten státní právní pořádek poněkud rozviklaný? Má samo právo v té věci jasno? Asi ne, když se právníci obou stran mohou přetrhnout v boji protichůdných výkladů. To není demokracie jako soutěž názorů, to je chaos způsobený buďto nejasností zákonů, nebo vůlí politiků chaos do jasných zákonů vnášet, což, když se chce, obtížné není. Je pravda, že řád a jistotu do celé záležitosti mají vnášet soudy – kdo jiný? Ale kdo vnese jistotu a řád do těch soudů? Hned poslední tragický případ vraždy či sebevraždy soudce do naší duše vnese zmatek. Těžko se to píše, ale napsat se to musí: v příbytku se smečkou psů a ukrutným svinčíkem, hodným zpustlého bezdomovce, hledal klid pro své soudcovské úradky? K tomuto typu důstojnosti naše důvěra asi nepřilne.
	Ale co nám zbývá než se držet pravidel: Parkanovou vydejte, bedlivě sledujte, co s její věcí orgány udělají. Imunita je už jen fráze a šalba z dávno minulých časů. Věřte soudům a orgánům, někde se začít musí. Parkanovou to bude stát politický krk, ať už je něčím vinná či ne. Jen mimořádně obratný a otrlý politik by toto přežil. Ale nedojímejte se, příští volby nepřežijí stovky politiků. I politikům se někdy křivdí, ale často je ta křivda podivně spravedlivá: politik padne za něco nespravedlivě, ale padnout měl už dávno za něco jiného. Bitva o Parkanovou smysl nemá. Smysl má zlepšovat stát: například aby se přesně vědělo, jak a proč a podle kterého neochvějného zákona kupovat vojákům zbroj.

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Oživte VONS
9.7.2012    Mladá fronta DNES    str. 10    Názory
    Karel Steigerwald        
Janouškův případ jde pomalu. Co za tím je? 

Policie třeba dva roky vyšetřuje případ – popis toho vyšetřování, kolik aktivit a kolik dní v šuplíku, to by bylo něco. Strašák veřejného kvalifikovaného a odborně nemilosrdného oka by mohl být větší pobídkou k lepší práci orgánů než sto reforem legislativ. 

Po třech měsících od činu postoupil případ pražského kmotra Janouška o krok dopředu. Policie provedla před časem rekonstrukci a teď se to bude dva měsíce vyhodnocovat. Janoušek je obchodník, který měl autonehodu, při níž porazil ženu, do které předtím narazil. Ujel od té nehody a měl přes dvě promile v krvi. Někteří lidé ho znají jako lobbistu, což je pojem nejasný. Jiní vědí, že je bohatý a že komandoval primátora Béma. Kdo se vyzná, diví se, proč má tento magnát dávno starý vyšeptalý model Porsche, do jakého by lobbista na výsluní prý nesedl. Ale u boháčů to tak bývá, že chodí po světě nedbale v dávno prošlých záplatovaných hadrech od Bosse. 

Prý z toho lehce vyklouzne, míní lid 

Janouškův dopravní případ je ostře sledovaný. Lidé mu to neštěstí přejí. Je názor, že z toho lehce vyklouzne. Sám pražský policejní ředitel se zajímal, jestli tam není korupce. Není, protože se ptal dotyčných policistů, jestli Janouška znají, a oni ho neznali! Zlou krev dělá, že pachatel má dodnes řidičský průkaz, což se vysvětluje legislativou. Prý je taková. Je to pravda, legislativa je pružná a roztahovací jako pánská gumová pomůcka, kterou lze bezbolestně navléknout, stejně jako naše zákony, na každý případ, kvůli kterému se ta guma a ty zákony asi vyrábějí. 
	Že by třeba ten obviněný Janoušek pokračoval v činnosti, jak najíždí na lidi, a soud by mu proto předběžně řidičský průkaz zadržel, to nikoho z orgánů nenapadlo, protože se na to paragrafy asi navléknout nedají nebo protože je to napadnout nemělo. 
	Udělejte si dvě promile, sedněte si do vašeho starého porsche, dopředu postavte ženu. Může být i drobná. Zkoumejte, jestli ji vidíte. To uvidíte hned, jestli ji vidíte. Kdybyste ji neviděli, přehnali jste to s těmi promile, máte jich pět, ne dvě. A jestli ji nevidíte při dvou promile, jste slepý a nemáte být za volantem ani střízlivý. Policie na takové rekonstrukci strávila celý den, se statisty, s experty, s kameramany. Zavřela kvůli tomu několik ulic. Co zjistila, ještě nevíme, ale víme i bez rekonstrukce, že kdo nevidí postavu před autem, je pachatel ještě iracionálnější než ten, kdo ji chce přejet, protože ji vidí. 
	Naším úkolem při rekonstrukci je tomu všemu věřit. Že se vyšetřuje, že se to změří. Vyfotografují to. Spravedlnost se vynoří jako víla z mlh. Před lety jsme zažili podobné panoptikum, když policie rekonstruovala, jak ničemové v kavárně slibují milionový úplatek poslanci, aby padla vláda. Čistý poslanec to pak ohlásil. Bylo to tvrzení proti tvrzení, rekonstrukce se nezúčastnili ani ničemové, ani pan Čistý, nýbrž jen nějaký pochybný muž, bažící po slávě, který to dodatečně nějak slyšel. Rekonstrukce přinesla problém: buďto se mluvilo moc nahlas, nebo moc tiše, kavárna moc hlučela, či hlučela málo, chlap to slyšel pokaždé, protože věděl, co má slyšet. Téma, co viděl Janoušek za volantem, je na tom stejně. U Kořistky se chtělo dokázat, že korupce byla, u Janouška, že neviděl. Tak uvidíme. 

Janeček táhne proti korupci 

Vzniklo Janečkovo sdružení. Pan Janeček je idealista, úspěšný poctivý podnikatel, vědec k tomu, trpí nespravedlností. Chce vymést korupci, což je chvályhodné, a chce, aby nám vládli ti mravně nejkvalitnější, což je nebezpečné, protože to vždy vede k ničemnostem mnohem většího formátu, než páchají korupčníci. 
	Za účelem dobra spřádá Janeček jako všichni utopisté plány a společenské teorie, které obvykle neodstraní zlo, nýbrž svobodu. Janouškův případ je pro Janečkovu společnost výzvou a pobídkou, jak postavit boj proti korupci z oblak na všední zem. Janeček má prostředky, může najmou odborníky a sledovat konání orgánů milimetr po milimetru. Kdysi to dělal VONS, výbor na obranu nespravedlivě stíhaných. Upozorňoval na nefunkčnost komunistických orgánů a na překrucování tehdejších komunistických zákonů – byl za to sám stíhán, komunistům asi vadil ze všech aktivit proti nim nejvíc. Členové VONS to dělali s obrovskou osobní statečností, s velkou odezvou, jíž bylo přesvědčení, že ke křivdě se nemá mlčet. 

Posvítit si na vyšetřovatele 

Problematika se posunula, dnes není potřeba statečnosti, nýbrž prostředků, detektivů, právníků. Přesně dokumentovat konání orgánů a zveřejňovat je s odbornými rozbory, to by byla proti korupci (a patolízalství) mnohem záslužnější a účinnější zbraň než hledání těch morálně nejkovanějších představitelů. 
	Policie dva roky vyšetřuje případ – popis toho vyšetřování, kolik úkonů, aktivit, kolik dní v šuplíku, to už by bylo něco. Strašák veřejného kvalifikovaného a odborně nemilosrdného oka by mohl být větší pobídkou k lepší práci orgánů než sto reforem legislativ a novel těch legislativ. A než sto řečí o zlepšování shnilého světa. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Kdákání funguje
7.7.2012    Mladá fronta DNES    str. 10    Názory
    Karel Steigerwald        
Kachny a politici mají stejnou taktiku 

Politici často zbloudí do světa iluzí, snů a zdání. Žijí ve speciálním světě a vedou boje, kterým stále více lidí nerozumí, za ideály, které stále více lidí nechápe. Za důležitá považují vítězství, která nikdo jiný nevidí, a porážky sami necítí. 

Exministru Kocourkovi zakázal soud disponovat majetkem. Pro toho, kdo je zvědavý, jestli exministr šidil exmanželku, nebo jestli exmanželka zaútočila na jeho „historické a rodinné finance“, je to důležitá zpráva. Nám, kteří nejsme na rodinné spory cizích lidí zvědaví, to může být jedno. Jen se divíme, proč se tahanice o majetek po rozvodu mají řešit trestněprávně, s paragrafy o poškozování věřitelů, jako by manželství byla firma a rozvedená paní věřitel. Ale zátočiny české spravedlnosti nás překvapily už mnohokrát, budiž. Je tu však téma vyšší: původ těch odkloněných milionů, které si ministrováním ani podnikáním exministr nevydělal, a jeho nesrozumitelné opletačky s firmou Key Investments, jež zmařila mnoho set milionů z veřejných rozpočtů. Tam by se zrak orgánů měl upřít, nikoliv do rodinné kasy Kocourků. 

Kačenky to umějí 

Ale jde o taktiku. Myslivci ji dobře znají: když je poblíž hnízda pes, kachna za žalostného kdákání odpajdá s nalomeným křídlem pryč. Pes, hlupák, se rozběhne za snadnou kořistí. Když ho kačice odláká dost daleko, přestane kdákat a uletí. Pes nic nechápe, na hnízdo s kachňaty zapomene. Vrtá mu hlavou: Kachna podváděla! Křídlo zlomené, a přece uletěla. S politikou u nás je to stejné. V kauze Parkanová se už rozkdákala celá politická scéna. Hlavními tématy jsou posudek o ceně letadel a Kalouskovo běsnění. Řeší to policie, premiér, veřejnost i média. Co měla, či směla, či musela Parkanová. Jsou na to protichůdné, jak jinak, názory činitelů. Kalousek na tom není lépe: ovlivnil policistu, či neovlivnil policistu? Kdo má Kalouska rád (jsou tací), ví, že neovlivnil a že kritizuje policii oprávněně. Ostatní vědí, že ovlivnit chtěl, že kryje exministryni a s policejním státem to přehání. Smysl mají tyto spory stejný jako u kachen: belhání opeřenců směrem od hnízda, kde to důležité je uhnízděno. Veřejnost včetně veřejnosti politické se má tímto nasytit – každý má stanovisko vytvořené z emocí, k tomu obrovský mediální hluk, polámaná křídla kachny, která nám, jak jinak, před nosem zas uletí. Co řešíme? Vládu policejních plukovníků, detektiva, který se prý bojí telefonátu ministra, policisty, nad nimiž vítězí ministr ve sporu o existenci papíru, nám vzdáleného, obavy z policejního státu, které nikdo nemá, a pád vlády, jež nepadá. A dokonce už i peníze paní Exkocourkové. 

O důležitém se nemluví 

V kouřové cloně této osvědčené taktiky, která dává veřejnosti v plen druhořadé problémy technického či mravního rázu, mizí to podstatné: vláda v době nouze a šetření koupila vojenská letadla za luxusní cenu. Bylo to nutné, kdo se přiživil, byla to korupce, nebo jen hloupost úředníků, či bylo vše v pořádku? Nám laikům je čerta po tom, jaké dokumenty si mají tam nahoře vyměňovat, a teorii o zastrašení detektiva prostořekým Kalouskem uvěří jen ten, komu se to hodí. A jestli šidí Kocourek Kocourkovou, je nám také fuk. Ale řešit tyto problémy desátého řádu se asi hodí všem. Je třeba, jako už mnohokrát, odvést veřejnost do džungle špatně srozumitelných hádanic, aby její pozornost ochabla, aby byli všichni popleteni, zmateni a oddávali se raději lepším věcem, než je hrozivý Kalousek a Parkanové papír či nepapír nebo odkloněné historické finance Kocourka před Kocourkovou. 
Ale do popředí se tlačí ty miliardy, málo spolehlivá letadla, jejich luxusní cena a otázka, jestli to vše naše maličká republika v těchto hubených letech potřebovala. Jenže tomu se nikdo z činitelů nevěnuje. Nikdo nic neví, zato má názor. Představte si, že ta letadla zapotřebí jsou, že cena je dobrá a korupce u toho nebyla. Stejně dobře si můžete představit opak: jsou nepotřebná, předražená a někdo si namastil kapsu. 
O co se má veřejnost opřít? O co chce. 
Relevantní informace nedostane. Možná je nemá nikdo. Možná je ve vládní vrstvě takový chaos, že to ani ona neví. Tak máme na krku pajdavé spory ze zadní řady, mají za úkol nás odlákat a pak uletět. Bárta před časem plánoval svého druhu spiknutí proti státu, ale soudili ho za usmolené obálky. Vyšetřovali Grossovu koupi bytu. Proč mu prodali levně akcie a proč je pak draze koupili, nevyšetřovalo se. 

Pořád to nepůjde 

Politika stínů se nedá dělat donekonečna. Politici často zbloudí do světa iluzí, snů a zdání. Žijí ve speciálním světě a vedou boje, kterým stále více lidí nerozumí, za ideály, které stále více lidí nechápe. Za důležitá považují vítězství, která nikdo jiný nevidí, a porážky sami necítí. Nejvíc se však vyplácí politika přehledná, jasná a konkrétní. Bez křiku, kdákání a falešných zlomených křídel. Ta přináší, abych to řekl starodávně, lásku lidu k panovníkovi. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Ten náš stát, má nás rád?
29.6.2012    Mladá fronta DNES    str. 12    Názory
    Karel Steigerwald        
Haiku Karla Steigerwalda komentátora MF DNES 

V záři posledních bizarních událostí, jimiž nás častuje vedení státu, položili jsme si zásadní otázku a hned jsme ji v duchu haiku zrýmovali: ten náš stát, má nás rád? A odpověděli jsme: nemá. Má jiné zájmy. Ani nevíme přesně jaké. Pleteme se mu pod nohama. Bez občanů by mu bylo lépe. Mysleli jsme si kdysi, že to bude stát přítel. Bude chránit naše práva, bude dbát, abychom žili s pocitem spravedlnosti. Nejen v té velké státní spravedlnosti, kde to dávno neplatí, ale i v té spravedlnosti malé, kde už to neplatí také. Mysleli jsme, že nás nebude trýznit vlastní nesrozumitelností. Že bude nepravé tisknout a pravé chránit. Ale dost hořkého blouznění, hurá do všedních dnů: 
	Po mnoha letech vědeckých příprav byli studenti vystaveni experimentu v oboru, který je jinde dávno jasný: státní maturitě. Mnoho jich nesmyslně propadlo. Nejvyšší úředníci uznávají, že se drahý projekt nepovedl. Prý se vylepší. A co ti postižení studenti? Co udělal stát? Zahladil rány, které jim zasadil? Ne. Oni se své naučili, stát nikoliv. Nenapadne ho zrušit křivdy, které natropil. Pirát silnic úmyslně vytvořil nebezpečnou dopravní situaci. Mohla vynést i mrtvé. Neudělal nehodu, udělal to naschvál. Nehoda je opomenutí, zlá souhra. Pirát se rozhodl, nepadl do tenat zla, sám zlo přivolal. Stát mu dal včera jako trest podmínku. Osvobozující pro piráty, nebezpečné pro občany. Když na státním katastru převedou podvodníci váš domek pomocí falešných dokladů na jiného, jste v troubě. Měl jste se častěji ptát, jestli to někdo nechce udělat. Neptal jste se, žalujte si podvodníky. Ti dům prodali třetímu. Ten už je v dobré víře, nic neukradl. Kdo váš dům podvodníkům vydal? Stát? Napraví to? Ne. Proč je státní katastr? Aby se domy lépe kradly? Kdo má rozum, vyškrtne svůj dům z té chabé listiny, aby mu ho neukradli. Kdo ho chce koupit, ať si přijde ke mně domů, tam se krade méně. 
	Když podvedou gauneři s mazanou a na první pohled nelidskou a do nebe křičící smlouvou staříky, co řekne stát? Je to smlouva, podepsali, neměli to dělat. Je to zas stát, kdo nechrání bezmocné a oslabené před gaunery, nýbrž gaunery před staříky. Kolik let se stát dívá, jak davy exekutorů nepracují pro návrat půjček věřitelům, nýbrž pro drtivé okradení dlužníků, než zasáhne? Podivná věc spravedlnosti: okradený dlužník. Navíc s podivnou kličkou: seberou majetek i nevinným a ti mají dokazovat, že byl jejich. Nemáte důkaz, že vysavač byl váš? Běda vám. A velmi vážná věc: krade zloděj v noci ve vašem obchodě, vaše kamera ho vyfotografuje, vy to zveřejníte a díky tomu policie zloděje dostihne. Co na to stát? Dá vás potrestat za neoprávněné zveřejnění toho záznamu, jak u vás v domě kradli, protože zloději z nich budou až po rozsudku, ke kterému by nedošlo, kdybyste je nevyfotografoval a ty fotky nezveřejnil. 
	Stát škodí. Až ho uvidíte, pozor na něj. Tato žalostná modlitba – haiku o státu a jeho lásce nemá lepší závěr. Můžete k ní přidávat další jeremiády. Jeden mladý muž, blízký příbuzný tohoto haiku, řekl, že platit státu daně je trestné, protože je to spolufinancování trestného činu. Kdo ví, jak se s daněmi nakládá, musí se zamyslet. Být náš stát soukromý, už by dávno nebyl. Služby, které nabízí, by nikdo nepoptával. Proto nás nemá rád. 

Foto popis| Foto popis|

Kalouskovy vtipy
26.6.2012    Mladá fronta DNES    str. 08    Názory
    Karel Steigerwald        
Válka o Parkanovou: jedna strana lže. Ví někdo která? 

Čekají nás mnohem zapeklitější kauzy. Mostecká uhelná například. 
Na její složitosti se celé politické spektrum a celý právní svět odprava doleva zadáví. Pokud ho nezahubí už dnešní spor o posudek a neposudek. 

Kdo se radoval, že v boji proti korupci svítá, může být zas nešťastný. Policie formulovala vinu Parkanové srozumitelně: neopatřila si posudek. Kalousek stejně srozumitelně formuloval její nevinu: nemusela, ani to nejde. A přidal válečné prohlášení: policie žádostí o vydání poslankyně Parkanové vyhlásila útok na právní stát. Druhá strana to odmítá, podle ní útok na právní stát vyhlásil naopak Kalousek. 
	A jsme tam, kde jsme byli. Většina ze skoro deseti milionů gramotných občanů neví, co si má myslet. Jak to je s oceňováním vojenských letadel? Asi to nějaké předpisy určují, znát je má policie i Kalousek. Kupovat různé vojenské zboží není nic tak tajemného a vzácného, armáda kupuje něco každou chvíli. To existují předpisy, které se navzájem vyvracejí, jsou protichůdné, či umožňují tak rozdílné výklady? Nebo někdo lže? Jak se v tom má zorientovat daňový poplatník toužící po spravedlnosti? Už zas se bude rozhodovat podle svého politického vyznání, nikoliv podle práva a zákona? Válka policie a ministra financí není malicherná věc. 
	Veřejnost to čte jasně: vy nám Ratha, my vám Parkanovou, vy nám Mosteckou uhelnou, co bude dál? Vydejte Vondru? Na oplátku rána z druhé strany? Jako by boj s korupcí bylo nějaké veřejnoprávní rejdiště, kde se má plus a minus vyvažovat, kde jsou v rovnováze obě strany? Spravedlnost tady získá ten, kdo má větší hubu, větší svaly a razantnější výroky. Boj o zákon už zas běží ve veřejném prostoru plném laiků, lidí neinformovaných a odborně nepřipravených. Navrch mají siláci a Kalouskovy vtipy. Ale policie má také navrch. Tomu, že sahá po vysokých činitelích, lidé fandí. Zdá se jim, že spravedlnost se tak přibližuje. A Kalousek se svou pověstí ji zadupává pod zem a brání politickou kolegyni. 
Někdo tu skutečně boj s korupcí masivně devastuje. A dobře to dělá, nikdo neví, kdo to je. Strana policie, nebo Kalouska? Pravdu mohou mít obě strany. Je nepochybné, že viník, až se to rozhodne, bude muset z politiky za tu devastaci vypadnout. Ať už ji spáchal z neodbornosti nebo ze zlé vůle. Korupce je věc vážná, chodit se k ní má v plné a kvalitní zbroji, nebo zas bude vznikat chaotická bramborová polévka, jak ji po léta jíme. Už teď máme před ústy zmatků plnou lžíci: to hlavní, zda byla letadla vůbec předražená, kdo je předražil a co z toho kdo měl, jaksi vypadlo ze hry. Hraje se o posudek, což je téma pomocné, ale důležité. Zásadou v boji s protikorupcí je vytvořit zcela nepřehledný a zamlžený terén, v němž se nevyzná už nikdo, ani příslovečné prase. 

Hlavně emoce 

Druhou klíčovou zásadou je nevést ten boj před odborníky, před soudem, znalci, podle normálních demokratických procedur právního státu, nýbrž před veřejností, před laiky, kteří nemají názor, ale mají emoce. V tomto směru prohrává Kalousek. Člen vlády nám říká: je tu diktát policie, soud nebude spravedlivý a nebude po právu. To je obvinění mnohem vážnější než obvinění jedné Parkanové. A z úst člena vlády. Je to snad vláda policejního státu? Tuto otázku by Kalousek neměl odbývat vtipem ani příměrem o čarodějnici. Jestli ale jde policie do boje s právní slabinou, běda naopak jí. Copak neví, že střílet vysoko se má z pořádného děla? Že se páni nahoře budou bránit, možná i odborně dobře, a že pak v policii budou zase padat hlavy, jsou-li tam ještě nějaké? 
	Stojíme před třetí možností: otázku, kdo je v právu, nikdo nikdy nerozluští. Pachatelé jsou oba, nebo nikdo, milion řečí, tuny citací. Bude mediální úspěch, Parkanová zhanobena? Nebo naopak, úspěch odborníků v krytí: Parkanová zachráněna? Rath byl zloduch hodný a pořádný: nabídl do diskuse nepochybnou věc - krabici s miliony a své řeči v nahrávkách. Parkanová nabízí bitvu o předpisy a zákony. A to je obvykle bitva, která sama žádným zákonům nepodléhá. Nekončí také vítězstvím, končí invaliditou bojovníků na obou stranách. Rozuměj, nás všech. Politika je to jako spor dětí: copak ministr financí neví, že o policejním útoku na demokracii může mluvit jen tehdy, když má pachatele i s důkazy v hrsti? Nemá-li, nabíhá na politickou kudlu, která mu prořízne břicho. Opozice už ji vytahuje. To mu za to stojí? Nebo je mlha, kterou dělá z řečí, cennější? Opozice má pravdu, takové řeči z vládních úst jsou velmi závažné. Ale pozor: Ústav státu a práva Kalouskovy vývody potvrdil. Tak či onak, nevydat Parkanovou znamená politicky odtroubení prvních pokusů dát boji s korupcí smysl. To by na svá už tak dost zubožená bedra koalice vzala? Není rozumnější nechat ten spor, posudek neposudek, prověřit před soudem? Nu ano, ale kdo zná soudy, ví své. 
	Copak Parkanová a její posudky. Ale čekají nás mnohem zapeklitější kauzy. Mostecká uhelná například. Na její složitosti se celé politické spektrum a celý právní svět odprava doleva zadáví. Pokud ho nezahubí už dnešní spor o posudek. A nás vojáky napadá: copak je možné vůbec zveřejnit, která válečná tajemství skrývají ta letadla. Aby to věděl nepřítel? Já bych neřekl ani té Parkanové, co tajného v letadle kupuje. Vědět to nemusí. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

České dálnice: oběť byrokracie a zelených aktivistů
23.6.2012    Mladá fronta DNES    str. 10    Názory
    Karla Steigerwalda        
Očima

Nejvyšší správní soud zrušil výstavbu dálnic, silnic a železnic na jižní Moravě. Netrpělivě očekávané potřebné stavby to odloží o několik let. Protestovaly proti nim tři desítky obcí a aktivistů. Když se ponoříte do spisů, najdete tam spoustu slov, paragrafů a předpisů. Jenže veřejnost potřebuje dálnice, ne slova a paragrafy.
	V soutěži o obor, v němž je česká státní správa nejslabší, by výstavba dálnic obsadila první místo. Problém není dálnice postavit a zaplatit, problém je proklestit jim cestu velmi neschůdným terénem státní správy, ekologických aktivistů, obcí, a dokonce i vlastníků pozemků. Smyslem té neschůdnosti není, bohužel, jak si naivní pozorovatel může myslet, postavit dálnice co nejrozumnější, nejlevnější, nejužitečnější a nejméně škodící přírodě.
	Deset let trval papírový boj o plzeňský obchvat. Je to dokonalý příklad státní bezmoci: po deseti letech se postavil obchvat, který se mohl postavit o deset let dřív – desetiletý boj byrokracie a aktivistů nepřinesl zlepšení, nýbrž jen zpoždění a deset let ničení životního prostředí stotisícové Plzně. Podobně dopadá dálnice do Drážďan. Další příklady zbytečného úřadování, zbytečných odkladů, vracení a zbytečné předělávání projektů najde si každý sám. Je jich dost a dost.
	Stát to asi myslel jinak: aby se stavělo ekologicky vlídně a hospodářsky výhodně. Vytvořil proto celý legislativní a správní systém, jak toho dosáhnout. Docílil opaku: ekologická kritéria jsou jen záminkou ke zpožďování staveb a k prosazování lokálních zájmů a celostátních vášní, zatímco náklady na stavby jsou nápadně vysoké. Bez kvalitních rychlostních silnic a železnic se efektivní hospodářství obejde jen se zvýšenými náklady, jejichž důsledkem je hospodářství neefektivní. Zaostalost ČR je značná a rychlostí výstavby dálnic připomíná spíš východní země než evropský stát.
	Podobně zaostalá je i ideologie zelených aktivistů, viz příklad Plzně, kde zdárnému zelenému handrkování o nedůležité změny bylo obětováno životní prostředí celé metropole. Každé chystané dálnici postaví aktivisti do cesty nějakého brouka a je o desetiletou bitku slov a memorand postaráno. Je to jak s kůrovcem, tomu nabídli k sežrání Šumavu, podle hesla, že kůrovec je lékař lesa. Podobně naivní a zhoubná je idea, že blokováním výstavby dálnic se kvalita krajiny zlepší. Země bez moderního dopravního systému je zaostalá a ekologicky zatíženější než země s dostatkem potřebných dálnic.
	Proč se tedy náš stát víc nesnaží rozbít tu brzdící byrokratickou džungli? Bojí se aktivistů. Potkalo by ho totéž, co autora tohoto článku. Označení betonářský blb, fachidiot zkorumpovaný asfaltovou lobby či tvor, který nenávidí vše živé a chce inhalovat naftu.

O autorovi| Karla Steigerwalda komentátora MF DNES
Foto popis| O autorovi| Karla Steigerwalda komentátora MF DNES
Foto popis|

Ze života havranů a lidí. Vyjde to stejně
22.6.2012    Mladá fronta DNES    str. 10    Názory
    Karel Steigerwald        
Haiku Karla Steigerwalda komentátora MF DNES

Haikaři navštívili přednášku profesora Höschla o havranech. Ti žijí na poli, zobou zrní a jsou vystaveni útokům odvěkého politického nepřítele, luňáka. Kdo z havranů ho spatří první, vydá signál a všichni havrani, aniž zjišťují, kde je luňák, odletí do úkrytů. Luňák to má těžší.
	Cyril Höschl říká, že po čase méně morálně vyspělí, zato bohužel inteligentní havrani vydávají signál falešný. Veškerý havraní lid uprchne do úkrytu a mravně pokleslí jedinci mají všechno zrní jen pro sebe. To po čase vypozorují další a další havrani, kteří také chtějí získat zrní jen pro sebe. Na cestu lži a podvodu se vydávají i havrani méně inteligentní, a dokonce i havrani mravně vyspělí. Pole je nakonec plné falešných signálů o luňákovi. Havrani falešným signálům už dávno nevěří a luňák má hody. Pravdivý signál stoupá v ceně a po čase je celé luňákem zdecimované hejno opět na cestě pravdy. Poučení je, že lhát se nevyplácí. Kdo lže, toho sežere luňák dřív než ty ostatní. Ale historie se opakuje, zas někteří začínají lhát, aby měli víc zrní. Nastupuje poučení druhé: kdo lže jako první, má výhodu, dokud nezačne lhát většina.
	Co Höschl nakousl, my v haiku jsme propracovali. Přidali jsme poznání, že nejde jen o falešné signály, že luňák letí, když neletí, nýbrž že se rodí po celém poli signály nejrůznější. Protikladné, lživé, zajímavé i nudné. Dávají vzniknout různým hnutím. Vzniká skupina havranů, kteří tvrdí, že luňáka se bát není nutné, a chystají se sami na luňáka zaútočit, protože mají zobáky. Luňák je sežere jako první. Jiná skupina tvrdí, že luňák neexistuje, že je to jen vnitřní mravní slabost havranů. Kdyby se polepšili, mýtus o luňákovi by sám vymizel jako kůrovec na Šumavě. Oblíbeni bývají havrani fanatici, kteří tvrdí, že příčinou potíží je zrní. Kdyby havrani nezobali, nýbrž se věnovali ušlechtilým pohnutkám ducha, nastal by v hejně soulad. Většinou mají originální myšlenky, ale umírají hlady. Jiná skupina tvrdí, že být sežrán luňákem je cesta výš a do jiné dimenze, kde není luňáků. Luňák je také žere, ale nerad. Mají jako všichni snílkové a vykladači ráje tuhé a mrzuté maso.
	Jiní havrani naopak přicházejí s teorií, že mají na zrní zvláštní nárok. Zobat nebudou, vyzvednou si příděl. Teorií o luňákovi se nedají oklamat. Na příděl mají větší právo než jiní havrani a bojují o něj. Pracovitější havrani se jich bojí, tak jim kupičky zrní přidělují. Mezi havrany tak vypukne boj o rozdělování zrní. Kdo víc, kdo míň, komu nic. Zrní ubývá, ale protože luňák stav havranů decimuje, ještě zbývá. Mnozí havrani však tvrdí, že zrní je naopak stále víc a víc.
	Duchovní život havranů je stále bohatší, třebaže platí, čím více teorií, tím lépe pro luňáka. Luňákovi se všechny ty kecy líbí, zvyšují jeho šanci na ulovení havrana. Duchovní život havranů luňák podporuje, zejména havrany, kteří tvrdí, že luňák neexistuje. Ostatní ptáci havranům závidí vědu a filozofii, zejména tu o mravním úpadku, který se skrývá za teorií o masožravém luňákovi.
	Také jsme v haiku přemýšleli, v kterém stadiu jsme nyní my lidé. Patrně v období, kdy je naše pole plné tlup, skupin, teorií a bájí. Na luňáka dnes nevěří ani ti, které právě žere. Zato je ohromný zájem o zrní. O to přidělené. Zobe už jen málokdo. Většina se věnuje teoriím. Končí letopočet, čas, věk, voda, kyslík, stromy. Dokonce podle některých vědců je už i toho kůrovce, důmyslného lékaře lesa, málo. Věří se blahobytu, golfu, TV seriálům typu Sežer souseda, infarktu a mořské řase. Tuhle chuť filozofovat a věštit zkázu máme s havrany společnou. Stejně jako havrani vidíme, že je nevyhnutelné lhát a podvádět bližní, kteří jsou méně mazaní. Luňák nás taky sežere, ale ta dočasná výhoda ošulit bližního je nádherná, ta už za sežrání stojí.
	S profesorem Höschlem se brzy zase sejdeme.
Jistě nás bude opět inspirovat.
Takový je to krásný profesor!

O autorovi| Karel Steigerwald komentátor MF DNES
Foto popis| O autorovi| Karel Steigerwald komentátor MF DNES
Foto popis|

Vydají, nevydají
20.6.2012    Mladá fronta DNES    str. 12    Názory
    Karel Steigerwald        
Uvázne koráb spravedlnosti zase na mělčině? 

Sněmovní mandátový a imunitní výbor dnes projedná žádost policie o vydání exministryně obrany Vlasty Parkanové k trestnímu stíhání. Nynější místopředsedkyně Sněmovny je podezřelá z trestných činů v souvislosti s nákupem vojenských dopravních letadel CASA. 

Čtenář má výhodu. Na rozdíl od autora článku už dnes ví, zda imunitní výbor poslankyni Parkanovou doporučil, či nedoporučil vydat. Může tedy přesněji dělat své laické závěry. 
	Laický názor bývá radikální. Vydat, spravedlnost vítězí. Nevydat, zase něco strkají pod koberec. Rathova kauza byla snadná, krabice je krabice, miliony jsou miliony. Rathova teorie, že to vše na něj nalíčili nepřátelé, se v efektní záři krabice rozpadá. Kauza Parkanové je složitá, my laikové se nemáme čeho chytit. Zatím nevíme, kdo údajně kradl a co Parkanová opravdu zanedbala či úmyslně narafičila. Neví to asi ani imunitní výbor. Hlavní roli hraje posudek - kolik měla stát dotyčná letadla. Protikartu vynesl už tehdy sám dnešní obžalovatel Sobotka z ČSSD: posudek nebylo možné napsat, neexistoval na trhu podobný obchod, napsal. Dnes se tehdejšího posudku vehementně domáhá a vidí v něm hlavní vinu Parkanové. Nevím, v čí moci a v čí inteligenci je možno toto rozhodnout. Sobotka svým naléháním jen zesiluje dohady poslanců, povětšině politických příznivců Parkanové, kteří v akci vidí objednaný politický útok. 

Bez odbornosti a důkazů 

Je to zašmodrchané i pro právníky. Rozhodnutí o nákupu letadel udělala vláda. Jsou rozhodnutí vlády podrobena jen politickému hodnocení a trestu, nebo do nich může vstupovat i policie? Protiargument: nikdo nestíhá vládu, nýbrž Parkanovou, protože vládě nedala správné informace. Podle tehdejšího názoru exministra Sobotky to však nemohla udělat. Imunitnímu výboru asi nikdo nezávidí. 
	Na frak dostává i imunita sama. K čemu je? Poslanci (a ostatní politici) se samozřejmě uchylují k tomu, že vynášejí soudy o tom, zda Parkanová něco zavinila, nebo ne. Nahrazují tak názor soudu, bez dostatečné odbornosti a bez dostatečných důkazů. V názorech se rozcházejí, jak jinak, podle politické příslušnosti. Říkají přitom, že soud nenahrazují, že jen zkoumají, jestli v tom případu není nějaký politický záměr. Ale ten politický záměr mají už oni sami, protože se nerozhodují neutrálně, nýbrž podle své politiky. 
	Imunita zde hraje jen roli jakéhosi tajtrlíka, který má všemu dát zdání vážnosti. Kdyby Sněmovna byla orgán, který stojí proti vládě a bojí se její moci, imunita by mohla posloužit. Ale tak to není, Sněmovna je rozdělena na ty, kteří jdou s vládou, a na ty, kteří jdou opačným směrem. Vládní poslanci Parkanovou vydat nechtějí, opoziční ji vydají. Vtip je v tom, že její kauza zatím není přehledná. Nabízí dost velký prostor pro demagogii, různé filipiky a nejasná stanoviska. Vydat, či nevydat, to by snad chtělo zavést dvě různé imunity, vládní a opoziční. 

Neletěla na čertovy kameny 

Veřejný soud nad Parkanovou už běží a nikdo mu nezamezí. Obvinění, to je vždy pro veřejnost sousto. Je to soud s mnoha žalobci, žádným soudcem a libovolnými důkazy, jejichž hodnotu nikdo neprověřuje. Takové soudy známe z minulosti. Nevynášely se v nich přímo rozsudky, postačil trest mediální: a ten se nedal ani prověřit, ani odvolat. Nejvyšší trest dostávala spravedlnost, proto je dnes tak oškubaná. Kauza Parkanové se k takovému soudu hodí. Je složitá, plná odborných znalostí, které má málokdo, a poletují v ní velké peníze a velké rozhořčení. Nedůvěru samozřejmě vzbuzuje koaliční pevnost: nevydáme, jak řekl Kalousek, protože neletěla na čertovy kameny. V jiných případech měla koalice názor opačný: vydat, ať soud otestuje, kam podezřelý poslanec letěl. Opozice se nad tím nemusí farizejsky pohoršovat, dělá totéž. Když Parkanovou imunitní výbor k vydání nedoporučí, stěží bude někdo jeho názor akceptovat: pověst Sněmovny je nevalná, veřejnost si pomyslí, zas chtějí ututlat půl miliardy. A křehká naděje, že se věci spravedlnosti hýbají, utrpí tvrdý úder. Případ Parkanová by měl prověřit nějaký skleníkový, k politickým vlivům inertní soud. Jenomže nežijeme ve skleníku, spíše v pařeništi, a politikum už z toho případu vzniklo, protože ho nelze zavěsit na něco tak srozumitelného, jako je krabice s miliony. Možná si policie měla v této době vybrat jako další velkou rybu nějaký jasnější případ, má jich na programu dost. Jenže policie to dění podle nějakých politickostrategických úvah moderovat nesmí, ta má běžet, padni, na kohos padla, ne kohos vybrala. 
	Přesto se mi zdá, že soudní testování je bezpečnější a napáchá méně škody než umlčení policie. Politici obou táborů by měli projevit větší zdrženlivost. Sami nic pořádného nevědí, ale rozumu mají jak svatý prokurátor. Měli by nechat konat orgány a chodit kolem nich po špičkách, jen se zbystřeným čichem na politické manipulace. Jenže jak mají čichat, když by ty manipulace, kterých se všichni tolik bojí, sami dělali? U nás se ještě nevžilo, že zájem státu a spravedlnosti je více než zájem (mé, vaší, jejich) strany. Ovšem, kde se to vžilo? 
	Největší škody v kauze krom Sobotky páchá Kalousek. Na čertových kamenech sám nebyl, ale všechno ví. Špatně mluvil i Nečas. O vládě plukovníků může mluvit, až je přichytí. Nepochybné je jen jedno: letadla byla drahá jako prase. A to je téma, ne čertovy kameny. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Kraďte! Peklo není, je jen ráj
15.6.2012    Mladá fronta DNES    str. 10    Názory
    Karla Steigerwalda        
Haiku 

Už se to palčivé téma nedalo odkládat. Svolali jsme do Haiku naše přední zloděje a korupčníky, abychom se jich zeptali, proč kradou. Převažovala odpověď, že pro peníze. To nás překvapilo. Copak u nás nejsou zloději, kteří kradou z ideových důvodů? 
	Jsou, ale netlačí se do popředí. Mnozí lidé kradou z lásky. Chtějí zaplavit milou přepychem. Láska je cit ušlechtilý, proč pro ni nekrást? Vystihuje to úsloví „přinést modré z nebe“. Jiní kradou pro své děti, aby jim připravili lepší budoucnost. Sem tam někdo krade pro rodiče. Celý život dřeli, nic z toho neměli, synek jim chce přilepšit. 
	Kdo nekrade, okrádá rodinu, říkalo se za starých časů, kdy byla zlodějna převládajícím státním náboženstvím. Vláda vzala lidem kdykoliv cokoliv, jak si usmyslela. Říkala tomu zestátnění, znárodnění, vydávala to za pokrok a oháněla se nejlepším ze světa řádů. Ukradla všechno a často jen pro to kradení, protože ukradené zboží, domy, živnosti, pole, lesy, továrny rychle znehodnotila, aby nic nepřipomínalo staré časy, kdy se kradlo po staru. Co ukradených vil nechali zpustnout, co fabrik zplundrovali, co bohatých statků zavalili svým hnojem. 
	To inspirovalo. Filozofové to vysvětlovali zářnou budoucností, k níž se krádežemi dojde. Básníci to opěvovali jako krásnou holku. Učitelé to ve škole vychvalovali dětem. Říkali jim: ti okradení si to nakradli, jak nás učí Marx s Leninem. Dělnicko-rolnický stát pracujících jim to vezme a rozdá to chudým. 
	Děti dorostly a také se pustily do kradení. Říkaly, že nekradou, nýbrž přerozdělují. Když může stát jedněm brát, druhým dát, proč ne oni? Nauka o přerozdělování je rozsáhlý obor – vleče se dějinami, inspiruje, vzrušuje. Nejvíce se doporučuje, aby chudí kradli bohatým. Takové krádeže jsou zřídlem pokroku. Když přitom zlodějové zapálí zámek, useknou hlavu králi nebo zplundrují celou zemi, je to jen průvodní jev pokroku, který je nezadržitelný. 
	Komunistické náboženství je pryč, zloději zůstali. Ale pozor, byli i před komunisty. Ti si je jen osedlali, udělali z nich koně pokroku, jenž cválá do budoucnosti. 
V naší zemi je trvalé a věčné náboženství nízkosti: zloděje každý polituje, chudáka, že ho chytili. Kdo je bohatý svou prací, to je pravý zloděj. Prací zbohatnout nelze. Zloděj je hrdina, tomu se klaňte. Proto měl náš komunismus takový úspěch. Dodnes se drží i v parlamentu. Proto se svoboda interpretuje jako okrádání. Proto je tolik zlodějů na všech místech. I ředitel věznice krade. Kdyby se věřilo v Boha, psali by lidé do novin: I Bůh krade. 
	Voltaire říkal: Bůh není, ale je dobré, že v něj můj krejčí věří. Neokrádá mě, bojí se pekla. Čeho se mají bát naši zloději, když vidí, že krást je normální a vyplácí se to? Co udělali ateisté, když zrušili boha? Rozkradli jeho příbytky. Říkají dnes učitelé dětem: Nekraďte jako tátové a mámy, přijde trest? Ne, vychvalují husity, ty zloděje, a říkají: Za komunistů bylo líp. Ale měli by říkat: Bůh prý možná asi snad není, milé děti, peklo však je. Tam se v oleji budou škvařit vaši rodičové, ti zloději a pak i vy. Děti by to poplašilo a vyrostly by v poctivé lidi. Poctiví lidé by si zvolili poctivé politiky. 
	Sem tam by ojedinělý pošetilec kradl, narazil by na všeobecné pohrdání, byť by řekl: Já nic, já jen odklonil pár milionů! Peklo však není, je jen ráj. 

O autorovi| Karla Steigerwalda, komentátora MF DNES
Foto popis| O autorovi| Karla Steigerwalda, komentátora MF DNES
Foto popis|

Vida, i Parkanová
14.6.2012    Mladá fronta DNES    str. 16    Názory
    Karel Steigerwald        
Na cestě ke spravedlnosti dostávají orgány odvahu 

Kdo se dožadoval velké ryby z protilehlého tábora, má ji. Místopředsedkyně Sněmovny za TOP O9 rozhodně není nějaká čudla, jak sám sebe označil David Rath, sám ryba jen o málo menší. Naplňuje se také ponurý vtip o Sněmovně v trestaneckém mundúru. Ale optimisté mohou být rádi, ruka zákona stále častěji dopadá na rámě těch vysoce postavených. A nejen poslanců. Vyšetřováni, obžalováni a souzeni jsou důležití činitelé i vysocí úředníci. Politické strany si nemají co vyčítat, kuna řádí v každém politickém kurníku. Orgány se nadechly a jdou do toho ostře. 
	Případ španělských letadel je podezřelý dost. Nákup schválila dožívající vláda Mirka Topolánka měsíc po své demisi. Tak velká rozhodnutí by vlády v demisi neměly riskovat. Navíc – důvod k takovému spěchu nebyl. V podobném chvatu se podepsala smlouva o pandurech. Celé panduří dění je stejně problematické a podezřelé jako nákup španělských letadel CASA. Ke gripenům je odtud jen skok. 

Jako cedník 

Co konkrétně Parkanová podle orgánů spáchala, policie zatím neřekla. Politici z TOP 09, místo aby vyčkali, se předhánějí v kritice žádosti o vydání, kterou označují za absurdní. Absurdní je to všechno dohromady, to ano. Letadla, vozidla, předražování, závady, planá vyšetřování, odklady, mlžení. Schwarzenberg, Kalousek i Gazdík tvrdí, že šlo o rozhodnutí celé vlády, proč tedy není obviněna celá vláda? Je to riskantní nápad, mohl by se mnoha lidem zalíbit. Ale vážně: orgány třeba nechtějí stíhat Parkanovou za rozhodnutí vlády, nýbrž za nějaké její vlastní rozhodnutí. Vůdci TOP 09 by měli vyčkat. Jediné, co je zatím jisté, je včerejší nový únik informací z policie. Veřejnost věděla, co bude s Parkanovou, dřív než to policie řekla. Předsedkyně Sněmovny trvá na vyšetření a potrestání provinilce. Orgány děravé jako cedník, to je velký problém. Ale když to všechno sečtete, řeknete si, už to konečně frčí. 
	Optimismus může být předčasný. Důležité bude, co se odehraje u soudu. Jestli celé to už velké obviňování, vyšetřování a žalování takového množství politických lidí soudy osvobodí, bude zas zle. Pro orgány obrovská blamáž, pro veřejnost upevnění pocitu, že je to vše jen habaďúra loupežníků. Orgánům, při vší chvále za aktivitu, nezbývá než mít kvalitní a věrohodný důkazní materiál, alespoň tak pevný, jako je ten proti Rathovi. Kdo očistu veřejných poměrů chce, musí doufat, že se žalobci u soudů předvedou ve vší právnické kráse. Bezhlavě obviňovat jen proto, že je taková poptávka na veřejnosti, je stejně zhoubné jako být bezhlavě nečinný. Pachatelé by se této poznámky chytat ale neměli. Neznamená, že je pustí. Neznamená také, že každé obvinění přinese trest. To jsou dva extrémy, spravedlnost je mezi nimi. 
	Divná je celá procedura vydávání poslanců. Nevydat obviněného je divné – Sněmovna ho kryje? Nebo se tak chrání politická svoboda poslance? Zná někdo poslance, jemuž chtěli ublížit političtí nepřátelé, nebo dokonce vláda či policie? Provinilci se tak rádi tváří, ale důkazy ani indicie nemají. Někteří poslanci sami žádají, aby se mohli před soudem očistit, což se například Bártovi nepodařilo. Ale každý občan, i poslanec, má mít právo na svůj proces. Nejlepší ochranou poslance před politickou šikanou je veřejný soudní proces – ten může politické útoky na nevinného politika viditelně a přesvědčivě rozdrtit. Možná by součástí imunity jako ochrany před politickým násilím měla být povinnost Sněmovny poslanci soudní proces umožnit a povinnost politika dostavit se ve své věci k soudu a hájit se. Procesy tedy budou a ukážou, kam se to všechno hýbe. Předchůdci Parkanové: Bárta, Škárka, Rath, Chaloupka. Předtím od roku 1993 jich Sněmovna vydala patnáct. Kromě republikánských protorasistů vesměs za podvody a korupci, zneužití pravomoci. Letos máme už pátý případ. Všechno korupce. 

Nechlapský postoj 

Co na to politické strany, jejichž členové, funkcionáři i předáci se v tom víru ocitají? Sílu aféry ututlat už nemají, to je klad. Záporem je nechlapský postoj, který poukazuje především na ostatní partaje. Až někdo řekne upřímně: Tento náš pan člen či funkcionář kradl, to je hrůza, musíme prosmejčit všechny stranické kouty, dostane bonus. Ale nikdo to zatím neřekl. Stará dobrá tradice říká zatloukat, vykrucovat se, nepřiznat nic. 
	Pořádný rozbor s důkazy a svědky před očima soudu by měl jasně říct, jak to s poslankyní Parkanovou je. Dobré vychování a vkus by politikům měly nakázat zdržet se unáhlených soudů. Nejsou ani policie, ani soudci, jsou vůdci stran, v nichž hnízdí nepěkná podezření. O absurditě obvinění svých spolustraníků by nám vyprávět neměli. Měli by vyprávět, jak sami vymetají ze svých partají to nepěkné, co tam každý cítí. Pokud je to nenapadne, přivolají otázku: nejsou ti vymetači právě to, co má být vymeteno? To by pak bylo každé koště drahé. 

***

Nevydat obviněného je divné – Sněmovna ho kryje? Nebo tak chrání politické svobody? Znáte poslance, jemuž chtěli ublížit političtí nepřátelé, nebo dokonce vláda? Provinilci se tak rádi tváří, ale důkazy ani indicie nemají. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Ubohost zločinu: kapříci, králíci, králičina
13.6.2012    Mladá fronta DNES    str. 10    Názory
    Karel Steigerwald        
Lidé, kteří jsou obvinění z korupce a podobných neplech, a notoričtí alkoholici trpí obvykle podivnou nemocí: žvatlají a dávají předmětům své pokleslé záliby všelijaká pitvorná a zvířecí jména. Fotbaloví šejdíři kdysi vynikli svými kapříky, Kott a Pancová říkali milionům králíci, Salačová povšechně králičina.
Alkoholici nazývají podobně své nápoje: pivo je bahno, pivson, škopek. Rum třebas Ferda, Tonda nebo Kačáček. Jsou i pijáci Černého šviháka, Lidské tváře, Laku na rakve.
	Zdá se, že politika a alkoholismus mají k sobě blízko. Nic příliš vynalézavého. Že kapříci a králíci značí miliony, na to přijde i začínající detektiv. Tučný kapřík sádelnatí v bahně, na první pohled návodné: kraďte, tloustněte. Králík, hupkající, chroustající, hned páchne zločinem.
Dělá, že jen roztomile chroustá, a ejhle, on žere.
	Neopilci a nezloději jsou vynalézavější: jeden přední herec, jmenuje se Jiří Bartoška, říká penězům chechtáky. Hodně poctivých lidí říká: ten je ve vatě, má vatu, vydělal vatu. To by se do korupční politiky hodilo. Mezi zemědělci se penězům, které přilétají z různých fondů, říká netopýři. Zločin je u nás na nízké úrovni. Zavrčet po zlodějsku moji kapříci, králíci, to ano. Ale dát zločinu ducha a eleganci nezločinců, to nesvede nikdo.

Tragédie úniků
12.6.2012    Mladá fronta DNES    str. 10    Názory
    Karel Steigerwald        
Obyčejný, všední pracovní nástroj politiky. Bohužel 

Úniky užitečně pomáhají odhalovat zločiny a neužitečně poškozují právní pořádek svou poloilegální problematičností. Symbolicky znázorňují neblahou zásadu: když jde o dobro věci, může se nad zákonem trochu přivřít oko. 

Do tisku unikly fotografie poslance Ratha ve vězení. Není to žádný div, nýbrž jev očekávaný. Divné by bylo, kdyby nic o populární osobě z kriminálu neuniklo. Úniky jsou stejně běžný jev jako nahrávky rozhovorů. Únikem něčeho začíná bezmála každý větší případ politické kriminality. 
	Únik Rathových fotografií se objasnil velice rychle. Pachatel je znám, čeká ho trest. Orgány je třeba za to pochválit, ale zároveň je to od nich dost neopatrné. Ukázaly, že rozmotávat úniky nemusí být tak nemožné, jak se to v desítkách jiných případů jeví. Únik fotografií Ratha je celkem bezvýznamný, nemá žádný politický význam, pásl po nich jen bulvární deník a pachatelem úniku je vězeňský pěšák, jakýsi prápora, jehož vyšetřování a případné potrestání nikoho nebude zajímat. Ale i tak je to dobrá vlaštovka. 

Dojde na chomout? 

Vlaštovka čeho? Že úniky nebudou? Že si orgány své informace ohlídají? Že už nikdo (neznámý )nebude mít šanci regulací úniků moderovat veřejné mínění? Že už nebude možné pomocí úniků skandalizovat i nevinné? Že tedy bude platit každý služební předpis či zákon o ochraně informací i lidí a že každé porušení budou orgány přísně stíhat, nikoliv tolerovat jako dnes? Nebo že dokonce média dostanou nějaký těsnější chomout, který jim znemožní úniky (a odposlechy) zveřejňovat? 
	No to by to dopadlo, napadne každého pozorného čtenáře novin. Jakpak by vycházely na veřejnost úplatky, podvody, krádeže a jiné ničemnosti, jejichž zveřejňování obvykle nějakým únikem či odposlechem začíná? Že se k tomu občas přimotají i informace bezvýznamné (viz Rathovy fotografie), které mají někoho jen zostudit, nesmí nikdy snižovat velký význam těch velkých úniků. Ty odhalují velké zločiny! A že by média měla mlčet, když se třeba i podloudně dozvědí, že osoba má pod podlahou třicet ukradených milionů? To by média, věhlasný pes demokracie, nemusela být. Často jsou prý úniky posledním prostředkem, jak popohnat vyšetřování případů, které ve vyšším zájmu brzdí vyšší orgánové. Zveřejnění úniku případ rozjede. Nebo taky ne, dosud nerozmotaných případů, které se zveřejnily kvůli únikům, máme hromady. 
	Máme také hromady debat o únicích. Užitečně pomáhají odhalovat zločiny a neužitečně poškozují právní pořádek svou poloilegální problematičností. Symbolicky znázorňují neblahou českou zásadu: když jde o dobro věci, může se nad zákonem trochu přivřít oko. Jenže kdo ví, kdy jde o dobro věci a kdy si nějaký distributor materiálů s veřejností pohrává v něčím zájmu. A už vůbec nemusí být pravda, že je prospěšné v zájmu dobra přivřít oči nebo chvíli koukat jinam. Jednoho lumpa to může pomoci chytit, ale plíseň, která postihuje celý právní pořádek země, může nadělat škody mnohem víc. 

Jde o zákon 

Nejdůležitější pro stát je neochvějnost zákonů, ne jejich pružnost. Úniky (a odposlechy) se staly smutnou a obyčejnou součástí politického života. Můžete o ně vést jakékoliv spory, z místa se nehnete. Jsou užitečné a škodí. Pomáhají spravedlnosti, ale pomáhají také vytvářet všelijaké fantaskní kombinace, které lidé milují. Vždyť co se dozvíte? Útržek nějakých neznámých dějů, bez souvislostí, možná v jiném kontextu ne. Útržek, který znamená zločin, ale možná i jeho opak. I ti zločinci se takto vymlouvají. 
	Sestavte si dlouhý seznam problémů, které zmítají naším právním řádem, spravedlností, policií a ostatními podobnými úřady. Jistě tam napíšete: chabá vymahatelnost práva, autorita a důvěra soudů, korupcí prolezlé úřady, stovky neřešených případů, v nichž se politika snoubí s korupcí, bezcharakterní jedinci, všeobecně rozšířená skepse, že nic nebude vyšetřeno a potrestáno. Nemyslím tím, že je tento svět spravedlnosti zcela zhroucený, jen to výše popsané je na něm nalepeno a odstraňování toho nánosu jde ztuha. Úniky a odposlechy jsou toho nánosu součástí. Jednou napomáhají zoufalému člověku ke zlepšení něčeho, s čím nemůže pohnout. Jindy naopak. Je to takový civilizovaný středoevropský soudce Lynch. Často pověsí darebáka, někdy i kolemjdoucího. To vše pro špatný výkon všech účastníků. 
	Rozmotávat ten kovbojský chuchvalec od konce, od úniku, nemá smysl. Únik je důsledek, konečná, příčiny jsou popsány výše. Až bude vše fungovat, jak má, nebude nikdo utíkat k ilegálnímu či poloilegálnímu zveřejňování materiálů. Však by takové zveřejnění znamenalo soudní projednání: smělo se to, nesmělo se to? Bude se mnohem víc věřit policii i orgánům až nahoře, protože k nám dolů budou pršet kauzy ukončené, souzené, plné dobrých důkazů. A zmizí postupně kauzy, které nad námi zlověstně visí jako oběšenci soudce Lynche, aby nás strašily nezodpovězenými otázkami a vnucovaly nám beznaděj: nic se nikdy nevyšetří. Jak vidíme z případu Rathových fotografií, vyšetřit se dá. Představme si, v dobré vůli, že právě tato minikauza uniklých fotografií je skutečně tou slavnou vlaštovkou. 
	Ale stejně je to zajímavé: bulvární deník otiskl bezvýznamné fotografie Ratha. Protože ty snímky nic neříkají, není ten deník v roli hlídače svobody. Bude tedy spolupachatelem? A když bude, obrátí se to jindy proti jinému deníku, který koupí snímky korupčního politika, jak nese pytel zlata? Úniky budou vždy, jednou užitečně, jindy ne. Jednou otřesou dějinami, jindy zhnusí pomluveného jedince. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Korupci lidé milují. Hodí se vždy
8.6.2012    Mladá fronta DNES    str. 10    Názory
    Karel Steigerwald        
Haiku Karla Steigerwalda

Kromě korupce velké, o kterou se zajímá každý, existuje i korupce menší. Ta se obyčejným lidem často hodí. V Karlových Varech mají rozsáhlý skandál majitelů autoškol a zkušebního komisaře s prodejem řidičských průkazů. 
	Vydali jich stovky na všechny druhy vozidel. Která politická strana si jich koupila nejvíc, není známo. Možná to vůbec nebyla korupce politická. Úplatek byl deset dvacet tisíc. Tím se vysvětluje situace na silnicích. Tolik řidičů, kteří se nenaučili řídit! Policie by měla pátrat dál, jsou jich statisíce, ne stovky. Bylo to dost riskantní i pro ty autoškolníky a komisaře. Mohli se na Karlovarsku s těmi nevycvičenými řidiči srazit a zahynout. Ale možná, že si je nějak poznačili. Mohli se s nimi srazit i jinde, dokonce až v Asii. Až tam ty prodané řidičáky doputovaly. Z řidičů, kteří si průkazy koupili, si nikdo nestěžoval. Plyne z toho, že lidé mají korupci rádi. Je lepší podplatit činitele než se učit předpisy. Hněv proti korupčníkům je jen předstíraný. To by mohlo uklidnit dr. Ratha. Pokud ho odsoudí, není vše ztraceno. Vrátí se a lidi ho zas zvolí. Řeknou si, měl smůlu, chudák, tak ať si zas v politice užije. 
Těch, kdo se nechávali uplácet, byla hrstka. Zato těch, kdo úplatek dávali, jsou stovky. Všichni půjdou do vězení, a když se to prostuduje v celé republice, bude na silnicích volněji, zato v kriminálech plno. Kam ty tisíce korupčníků s neplatným řidičákem dají? Pomoc je snadná, místo dálnic postaví se nové věznice s výběhem a sprchou, což už prosadil dr. Rath. 
	Zajímavé také bude, jestli ti podplacení úředníci převezmou trestní odpovědnost za ty řidiče s falešným průkazem, kteří se nabourali, udělali škodu, případně i někomu ublížili na zdraví. To by se ti autoškolníci i s komisařem mohli dočkat spoluviny na vraždě. Jak jinak posuzovat, že dali někomu průkaz, do ruky volant a řekli mu jeď! To musí být velmi otrlí korupčníci. Počítali snad s tím, že se nikdo z těch nevycvičených řidičů nenabourá? Nebo snad statistiky dokonce ukazují, že řidič nevycvičený bourá mnohem méně často než vycvičený? 
To by znamenalo, že existence autoškol je nebezpečná, že tam lidi jen zbavují přirozené opatrnosti a vedou je k nehodám z přebujelého sebevědomí. Odvahu měli i ti řidiči. Vždyť jim krom jiného nebude zpětně platit pojištění, když neměli řidičáky. Z vlastních kapes budou solit. Ale když jde o korupci, lidi se pustí do čehokoliv. Jít do autoškoly, podplatit učitele i komisaře, aby se zvýšila pravděpodobnost autonehody, to chce hazardéra otrlého. Šťasten dá úplatek, vezme řidičák, nic neumí, šlápne na to a zabije se. Nebo ještě někoho k tomu. 
	Problém drobné lidové korupce je zdrcující. Znamená, že každý předpis, nařízení, průkaz, červené světlo, zákaz, to vše je jen příležitost k výběru úplatků. Zbytečně se píše: zákaz koupání pod elektrárnou. Lidi podplatí povodného a utopí se v náhonu. Lépe by bylo všechny předpisy, zákazy, průkazy a nařízení zrušit. Lidi by nevěděli, že se v náhonu mohou utopit, a nelezli by tam. Kdo by chtěl řídit, řekl by si, nic neumím, kdo mě to naučí? A šel by k odborníkům, kteří by mu řekli, kde je brzda a že nevinnej je každý, kdo stojí, protože havárii způsobí, kdo jede. A korupce? Ta by vyhynula. 

O autorovi| Karel Steigerwald komentátora MF DNES
Foto popis| O autorovi| Karel Steigerwald komentátora MF DNES
Foto popis|

Divná společnost
7.6.2012    Mladá fronta DNES    str. 12    Názory
    Karel Steigerwald        
Že nepřesvědčil? Omyl. Stanul v čele svých lidí 

Rath svůj projev adresoval tomu, co se nazývá politický suterén, chmurné a nesourodé společnosti, která před fakty dává přednost emocím, libuje si v temných nitkách, sebe pasuje na vládce ctností a společnost bombarduje salvami nenávisti a vzteku 

Rathův bezobsažný projev, vystavěný na výmyslech bez jediného důkazu, jen s cílem vykreslit sebe jako politickou oběť gangsterských poměrů, které řídí trojice Nečas, Pospíšil a Kubice, nebyl určen nikomu z nás. Byl určen lidem, pro které je skutečnost jen kolbiště emocí. A tam zabral. 
	Rath na chvíli překreslil politickou krajinu: ne už pravá a levá strana, nýbrž Rathovi lidé proti ostatním. Ti lidé se rekrutují z různých končin politiky a spojnicí mezi nimi je, že žádnou politiku nepředstavují. Představují jen rozhořčení, obvykle nepodložené, hněv a vztek a vypjatou mravní zlobu nad poměry. Většinou mají sami prapodivné škraloupy, často jsou to političtí tuláci ze strany do strany, odprava doleva, skokani bez zábran a rozpaků. Nápadná na nich bývá nezkrotná touha po moci, pro niž přinesli by na oltář slušnosti jakoukoliv oběť. Jsou obvyklou hanbou všech politických stran: když to s nimi krachne, straníci se diví, ačkoliv by jim voliči byli už dávno řekli: ten pán (ta paní) je magor, ne politik. Sám Rath je toho (ať už kradl, či ne) zřetelným příkladem: je to hrdina slepců, jejichž slepota byla stranická. Straníkům se líbilo, jak do toho pěkně řezal, ale nenapadlo je, že hlavní výprask dostanou sami. Vypouštět do politické arény takové dravce, jako je Rath či kdysi byl Paroubek, je riskantní. Nikdy nevíš, kam se predátor zaběhne. Socialisté, kdysi bezmezně oddaní svému divokému předsedovi, mají v něm dnes vážného nepřítele. Po Zemanovi už druhého. Dáví slípky ve vlastním kurníku. 
	Politologové by se mohli podivit: Rathova skupina příznivců, kteří věří v jeho rytířského ducha, je tak pestrá, že by ji žádný politický program nepopsal. Rath nad sebou patrně už s pocitem, že věc je ztracená, zlomil hůl. Před obhajobou dal přednost vytváření mýtu: Rath jako oběť a hrdina. Mýtus rozpory a nedostatek faktů nevnímá, mýtus je strhující svými emocemi. Rathův projev jako by počítal s tím, co bude, až bude po všem a on se vrátí jako nezlomený hrdina. Možná skutečně věří, že kriminál ho později katapultuje nahoru, až na ten kopec nad Prahou, jako jiného vězně před ním. 
	Nabídl, přirozeně bez jediného důkazu či alespoň indicie, sebe jako oběť politické zvůle. A to je jeho program. Přijali ho mnozí. Padlý předák ČSSD, agent rozvědky, odsouzený poslanec, tři řadoví socialisti, dva komunisti. A řada dalších, kteří ho vydali soudu, aby vyšly najevo zločiny chobotnice. Většina politiků, kteří se k případu vyjádřili, nezabývala se tím, proč měl Rath miliony, nýbrž jen tím obrazem, který Rath nabídl: zvůle olbřímí mašinerie a slabý čestný jedinec. Dryml, Huml, poetičtí analytici chobotnic. 
	Pochvalme však drtivou většinu politických stran a jejich předáky. Rathův politický kýč ignorovali. Pravice se zdržela lákadla využít Ratha k útoku na levici. Dokonce i levice, Rathem postižená, předvedla korektní postoj: ať mluví soud. Sám poslanec Zaorálek, proslulý demagogií, prožil lidskou chvíli, když čestně řekl: O krabici s miliony dozvěděli jsme se málo, promiň, Davide. 
	Na Rathův patos zabrala pošramocená menšina, sama ve všelijakých podivných nesnázích. Tleskali mu komunisti, strženi vizí nelítostné chobotnice, požírající pravdomluvného socialistu Ratha. Odsouzený Škarka, ve svém stylu, Ratha nevydal soudu s odůvodněním, že Rath má právo na spravedlivý proces. Co tím myslel, asi neví jako obvykle ani on. Nebo chtěl říct, že Rath je nevinný, protože i on je nevinný. Pozoruhodný byl i bývalý předseda ČSSD. Tlačil se před Ratha, jak to šlo, chtěl ho zastínit, vzít mu tu hodinu slávy, vyniknout víc. Nabízel podobný program: svět darebáků a proti němu já, hrdina. Ale Ratha nevytlačil, k soudu nejde on, nýbrž Rath, a to rozhodlo. 
	Politické strany by se měly zamyslet a své divočejší předáky vybírat bedlivěji. I ten Rath se toulal od ODS až k ČSSD. Hledal nějaké ideály, službu veřejnosti? Ne, kariéru a krabici. Za případem Rath je skrytý celý svět korupcí, různých machinací, podvodů a zločinů. Pro společnost, která Rathovi drží palce, je to živná půda. Pro politické pleticháře zatím jen tenisový míček – kam ho pinknout, koho trefit. Jenže kriminalita není primárně politické téma, je to téma kriminální. Politici si u nás často přisvojují roli žalobců, vyšetřovatelů i soudců – znevažují svět práva a znemožňují, aby kriminální činy byly jako kriminální vyšetřeny. Rath ve Sněmovně řekl: Je Rath případ první, nebo poslední? Divná společnost, kterou kolem sebe shromáždil, očekává, že Rath bude jedinou obětí – k obrazu hrdiny to patří. Ale případ Rath se časem může proměnit (a snad i promění) v jeden méně významný, spíš tuctový kriminální případ ze světa politiků. Pro hrdinu, oběť chobotnice, to bude rána, české politice to jistě prospěje. 
	Všechno jednou skončí, Rath se vrátí do civilu a jeho společnost už dávno bude rozpadlá a rozběhlá po svých osobních neštěstích. Rathovo předáctví nebude mít mužstvo, Rath zmizí tam, kde má být. Může se stát i pravý opak: vrátí se oběť, hrdina, předák. Pak Bůh křesťanů s námi. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Dvě výstrahy
5.6.2012    Mladá fronta DNES    str. 14    Názory
    Karel Steigerwald        
Rath bude dnes lhát podle advokátských rad 

Těžiště Rathova případu může být v právních šmodrchanicích. Kdo měl kompetenci, co který soudce, proč žalobce, že tento paragraf, proč bratr podjatého... To v zemi, kde právníci milují polemiky o množství andělů na špičce právnického nože, může trvat léta. 

Před očima veřejnosti se dějí hned dvě atraktivní politické kauzy. Mají mnoho společného. Jejich hlavními herci jsou známé, pro mnohé lidi i významné osobnosti. Odsouzení obou figur vrhne na politiku a na obě (dosud) největší strany nepěkné světlo. V obou kauzách má veřejnost celkem jasno, co se událo: jeden řídil opilý, poranil ženu a utekl. Druhý kradl miliony. 
	Hanba Janouškova odsouzení se potáhne přes exprimátora Béma na pražský magistrát, do pražské ODS a dále. Zatím je na tom Janoušek o chlup lépe než Rath. Jeho obvinění obsahuje (jen) opilství za volantem, ublížení na těle a útěk z místa nehody. Jaké jeho nitky se táhnou do šera politiky, je zatím v oblasti dohadů. Jeho čin je zatím jen kriminální. Přesněji: je to kriminální čin člověka politicky zapleteného. Čert mu byl dlužen sedat v opilosti za volant. Mohl si klidně koupit sto otroků, aby ho nosili. Jak to opilství posune různá podezření o jeho nelegálních stycích s pražským magistrátem, je zatím nejasné. 

Zatlouká a zatlouká 

Rathův čin je politický výsostně. Konal z moci hejtmana. Krabice s miliony je jen efektním vyvrcholením jeho vládního stylu. Bude-li odsouzen, zasáhne ČSSD přímo do srdce. Vládl jako autokrat. Spoluvina středočeské ČSSD a KSČM je viditelná, přímá, jasná. Včera, kdy vznikal tento text, nikdo ještě nevěděl, co bude dnes povídat ve Sněmovně. Odhad je, že Rath bude lhát podle rad advokátů, kteří již zahájili budování sugestivního obrazu Rathovy neviny. 
	Před soud se mají dostat dvě mocné veličiny s rozličnými mocnými styky a s informacemi, které má patrně málokdo. Pojďme fantazírovat, jaký to všechno může mít konec. Naše fantazie vyjde z různých narážek a kusých fám, jak je vypouštějí do světa advokáti obou stran, případně i někdo jiný. I v tom jsou obě kauzy podobné. Hraje v nich důležitou roli kouzelnictví a intriky nepřátel. Janouškovi daly temné síly do kávy drogu, které si nevšiml a nevěděl, že je pod jejím vlivem. Později si nevšiml, že naboural jiný vůz. Pak si nevšiml, že přejel ženu. Neviděl ji, je drobná, menší. V zásadě tedy nic neprovedl. Vinit ho můžete jen z nepozornosti. Když se k soudu dostaví smečka svědků se stejným tvrzením, může to soudem i otřást. Dokonce přijdou i znalci, kteří popíší vlastnosti kouzelné drogy, která vás omámí, když vám ji podstrčí nepřítel, aniž to víte. 

V právní šmodrchanici 

Rathovi nedali drogu, nýbrž mu v krabici vyměnili víno za sedm milionů. To kouzelníci umějí a soudu to mohou hravě předvést. Ale těžiště Rathova případu může být hlavně v nekonečných právních šmodrchanicích. Kdo měl jakou kompetenci, co který soudce, proč který státní zástupce – že tento paragraf, pak zas tamten, proč bratr podjatého... atakdále. To v zemi, kde právnická obec tolik miluje polemiky o množství andělů na špičce právnického nože, může trvat léta. V horším případě to může běžet i velmi rychle: spiklenci a kouzelníci to na Ratha narafičili. Vinit ho můžete jen z toho, že byl nepozorný a pasti včas neprokoukl. 
	Oba se provinili jen nepozorností. Připadá vám to přehnané? Mně taky, ale copak jsme to už tolikrát nezažili? I když bouračka, opilec, útěk, to vše na kameře, nebo krabice s miliony, to by se publiku z hlav vymlouvalo obtížně. Gross to měl snazší, párkrát pinknul do akcií a měl sto milionů. Být geniálním investorem není trestné. I ta parta, co kupovala ze státního pozemkového fondu pole, které hned zítra bylo stavební parcelou, byla jen geniálně předvídavá. Dožít se můžeme všeho možného: ředitel pražské policie se zeptal policistů, kteří zadrželi Janouška, jestli ho znají. Řekli, že neznají. To je důkaz, že zásah nebyl ničím ovlivněn, řekl ředitel policie. Asi považuje veřejnost za dav hlupáků. 

Zoufalství v duši národa 

Obě kauzy se liší v jediném: Janouškovi dali dost času, aby mohl případně soudu takové vlídné vyprávěni připravit a s herci nacvičit. Rath tu šanci nedostal. Je izolován, nemá prý informace, co se děje dál. To může soudní divadlo dost poplést. Ale kdybyste se obou zeptali, jestli hodlají soud nějak ovlivňovat, řekli by vám, že ne. Pro ředitele policie by to byl důkaz. 
	Konec fantazie. Pokud by se obě kauzy ubíraly tímto směrem, jejich ohlas by byl tragický. Málokdo by uvěřil, že ta soudní mašinerie nejede po staré známé koleji. Byly by to dvě výstrahy zločinců nám ostatním: Nešťourejte do nás, stejně vám to nepomůže! Co by pak mělo dělat nevinné občanstvo, vlastně ani nevím. Camus v Caligulovi píše, že největší zločin je zanést do duše mladého člověka zoufalství. Soudy jsou v mimořádně obtížné situaci. Ale co když vyjde najevo v obou případech nebo jen v jednom, že se zločin nestal? Uvěří někdo soudu? Jaké by to musely být důkazy, aby přesvědčily veřejnost? 
	Škoda, že jsem včera neznal dnešní Rathovu řeč. Byl bych o kus dál. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Politika v rybníce smíte střelit
1.6.2012    Mladá fronta DNES    str. 10    Názory
    Karel Steigerwald        
Haiku Karla Steigerwalda komentátora MF DNES 

Víte, kdy poslanci využívají imunitu, tu svatou krávu demokracie? Opilí za volantem, když berou úplatek či kradou v samoobsluze. Na posvátnou krávu hubený výsledek. Ani ta samoobsluha není lacině vymyšlený žertík, jednoho poslance tam chytili s lahví v saku. Co udělal? Vytáhl průkaz. 
	Tím jsme se nenásilně dostali k případu exministra Kocourka. Policie ho stíhá. Plní tak naděje opozice, že se mají stíhat i činitelé vládní. Kocourek je jim ale málo. Už není ministrem a peníze neměl v krabici, nýbrž odkloněné. Odklon je nuda, opozice požaduje efektní a fotogenický pravicový zločin. Má názor, že aféry mají být vyvážené, jedna zleva, druhá zprava, pak zas zleva a tak dál. Je nespravedlivé, aby dali k soudu nevyváženě, jen koho chytí. 
	Kocourkovo obvinění nás poděsilo. Spáchal trestný čin tím, že poškodil při rozvodu věřitelku – manželku. Teorie, že manželství je firma, se policii krutě vymstí. Do roka má na krku statisíce žalob – zásoba poškozených věřitelů při rozvodu je nekonečná. Vždy je někdo poškozen, to je princip rozvodu i riziko podnikání v tomhle oboru. Čí je brož po tetě, kam zmizel briliant, kdo dostal horší půlku zahrady. Policii i soudy to zahltí. A skoro polovina rozvedených půjde sedět. 
Ale nebojte se, je to jen taková finta pro oko. Když se má vyšetřovat něco, co se vyšetřit nemá, musí se hlavně vyšetřovat něco jiného. Proces Kocourka s věřitelem se může táhnout léta. Dělení majetku, odklánění majetku. Čí je společný hrob, když už nejsou spolu. Skleník je jeho, rajčata společná. A jestli do dělení majetku patří i ta ukradená lahev ze samoobsluhy, když ji neukradli partneři spolu, nýbrž jen partner s imunitou. Zábava na léta. Nejde v ní o vyšetření, nýbrž o zapomnění. Případně o rozsudek, že se neporušil zákon, který se na případ nehodí. Osvědčilo se to už Grossovi. Od těch dob to funguje. Grosse nevyšetřovali, kde vzal miliony na byt a proč tak zázračně investoval. To by bylo riskantní. Vyšetřovali koupi bytu – a ta byla v pořádku. Podobně Janoušek, dávají mu čas a prostor, aby mohl vytvořil pro potřeby soudu ucelenou příhodu i se svědky, ke které by pasovaly menší, případně snad i žádné, tresty. Mysleli jsme, že obvinění Kocourka bude vévodit těch šestnáct milionů. Jestli je vydělal, jestli je zdanil. Jestli ne, odkud jsou? Odklánění od manželky policie s veřejným ohlasem stíhá. O tom podstatném najdete jen malou zprávičku. Protikorupční detektivové se tím zabývají a prověřování, odkud miliony pocházejí, pokračuje. Od listopadu. 
	Politici jsou na tom stejně jako kormoráni. Ti také byli chráněni, měli imunitu, protože to byli vzácní a užiteční ptáci. Co kde v rybnících sežrali, zaplatil za ně, stejně jako za politiky, stát. Ale zvrhli se, přemnožili. Škodí. Vyžírají rybníky do mrtě. Tak jim vzali imunitu, lidi je mohou vybít. A stát už za ně nebude platit, co kde sežerou. Kdo chytí v rybníce politika, jak mu žere kapry, může ho střelit brokama, protože kulí by ho netrefil. Totiž kormorána, ne politika. Ti imunitu mají, žerou ryby, stát za ně platí a cosi je pořád chrání. A když imunitu už nemají, platí Grossova metoda vyšetřování něčeho jiného. Co je nám do toho, jestli Kocourek ošidil věřitelku, s níž měl styk. Vyšetřete, jestli kradl či uplácel, nebo ne. 
To je rozhodující. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Boj pana Tykadla
31.5.2012    Mladá fronta DNES    str. 13    Názory
    Karel Steigerwald        
Pomaloval plakáty politiků a prezident mu nedal milost. 
Řekl, že by ji od něj nevzal. Ignoruje tresty. Soudy je zvyšují. Jde mu o to, aby vypadal jako Jánošík, Hus i Kozina dohromady. Chce svobodu projevu a myslí si, že zvolil správný postup. Nešel cestou odvolání až do Štrasburku, nýbrž cestou anarchie. 
	Na začátku jeho podivínského boje bylo podivínské rozhodnutí soudkyně Langerové. I její manžel měl tykadla, ona se přesto kauzy nevzdala. Nastartovala tak marginální příhodu, která se rozvíjí ad absurdum. Jako bychom neměli onačejší starosti.

Co po Rathovi?
28.5.2012    Mladá fronta DNES    str. 08    Názory
    Karel Steigerwald        
Aféry sice škodí, ale také očišťují 

Pachatel byl významným politikem ČSSD, měl důvěru vedení, jeho brutální a hejskovskou politiku strana podporovala, vrtěli se kolem něj ctitelé, sám se opájel mocí. To jsme my nestraníci viděli. ČSSD to neviděla. Nebo nechtěla... 

Průzkumy ukazují, co ví každý i bez nich – že Rathova aféra v této chvíli poškozuje ČSSD a odrazuje voliče. Celá aféra, včetně figury hlavního obžalovaného, má tak nechutné rysy, že se tomu nikdo divit nemůže. 
	Sám Rath, holedbající se cynik, je celkem silným důvodem k tomu, aby se voliči pořádně zamysleli. 
	Ale volby nejsou zítra, stát se může ještě mnoho na obou stranách volební fronty. Nějaké šrámy přesto na štítu ČSSD zůstanou. Rathova aféra je jasná a přehledná i laikovi. Jestliže menším figurám (nejen) ČSSD procházely desítky milionů v krabici pod postelí, Rathovi jeho krabice neprojde. Proces s Rathem a spol. bude asi vrcholit někdy kolem podzimních voleb. 
	Voliči tak budou mít ty desítky milionů stále před očima. 
	Marně předáci strany opakují svou mantru, že Rath je důkazem existence policie, která si troufne na politika opozičního a že by si přáli policii, která si troufne i na politika vládní koalice. Takovou policii si přeje snad každý, ale prvním krokem je bohužel právě ta krabice či jiný důkaz podobně efektní váhy. Zatím není a tušení či mlhavá obviňování krabici s miliony nenahradí. 

Co působí na voliče 

Jáma s miliony či krabice s miliony je mnohem atraktivnější a na voliče bude mít větší vliv než nejasná podezření o náhlém zbohatnutí třeba exministra Řebíčka. Protože peníze nepadají z nebe, ví každý, jak asi zbohatl coby ministr, ale dej důkaz, když ho nemáš. Dokud ovšem policie velkou rybu Rathova formátu z vládních řad nepolapí, bude v podezření, že lapá líně či že nelapá vůbec. Tak uvidíme. 
Koalice se z Rathova pádu radovat nemusí – i na ni padá jeho hanba. Taková kvítka jako Rath posilují dosti nešťastné přesvědčení, že volit se mají nepolitici a nestrany, ti čistí, nezávislí a neposkvrnění. Rathova aféra je posílí – ačkoliv je tu truchlivý příklad nešťastných VV, které na podobných úvahách vyrostly, aby ve Sněmovně a ve vládě pak předvedly, že jejich čistota je velmi špinavá, zatímco jejich schopnost konat profesionálně politiku téměř nulová. Z tohoto hlediska političtí gauneři neškodí jen své straně, ale celé politice české. Voliči pak hledají spásu u nezkušených popletů, kteří do velké politiky nedozráli a krom líbivých frází obvykle nemají co nabídnout. 

Hlavně do toho nevrtat 

Když se aféry vynořují, případně začínají dostávat obrysy, strany, kterých se to týká, mají tendenci jejich vyšetření tutlat, zpomalovat, mlžit a odklánět od očí voličů. Nechtějí poškozovat svou stranu. Mají pocit, že úspěch strany je mnohem důležitější pro blaho veřejnosti než škodlivé rozvrtávání nějakých nechutných skandálů. Je to omyl, škodlivé je právě to tutlání. Skandál je skandál, kdo brání jeho vyšetření, poškodí stranu i politiku mnohem víc než veřejný soudní proces, v kterém špína vyplave ven. 
	Aféra má i roli očistnou. Pro politika, který se veřejně proslaví jako spravedlivý očišťovač, je velké plus, když se za potrestání, odhalování a vyhlazování afér bije. Ututlané aféry lezou z politického života jako šídlo ze slamníku, aféry rozkryté a odsouzené patří minulosti. Musí ale být součástí jakéhosi silného a setrvalého tažení proti zlořádu, zločinu, korupci. Veřejnost musí mít dost znalostí, aby uvěřila, že proces s papalášem je začátek konce ničemů, nikoliv jen vějička, která strká před oči lidí jednoho obětovaného nebožáka, který byl moc nápadný či nešikovný. Samozřejmě se všichni ptají, co bude dál, po Rathovi? Různé drobnější případy korupce, které už jsou u soudu nebo byly i odsouzeny, registrujeme. Ale registrujeme také mnohá vážná podezření, která dosud leží ve spacím vagoně. Týkají se různých papalášů vládní koalice, ale týkají se také mnoha bývalých papalášů dnešní opozice. V tom byla politická sféra vždy zajedno – nešťourat do toho, když to nemusí být. 

ČSSD má náskok 

Voliči tedy sociální demokracii opouštějí. Důvod k panice to není. Nemusí se ani čekat, až policie lapí někoho z vládního tábora. Stačí, když socialisti projeví dost razance a odhodlání zpracovat Rathovu aféru důsledně, přesvědčivě a bez vytáček. Pro ČSSD to může mít očistný efekt a strana může získat i náskok, že začala dřív než vládní strany, které to hořké poznání teprve čeká. Ta očista ale nemůže vězet v odsouzení jednoho osamělého pachatele. Ten pachatel byl významným politikem ČSSD, měl důvěru vedení, jeho brutální a hejskovskou politiku strana podporovala, vrtěli se kolem něj ctitelé, sám se opájel mocí jako nějaký frajtr. To jsme my nestraníci viděli. Proč to neviděla ČSSD nebo proč to viděla a nechala být, tam vězí ta očista strany. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

„Slunce“ Zápotocký
23.5.2012    Mladá fronta DNES    str. 12    Názory
    Karel Steigerwald        
Odbory zahájí své blokády u ministerstva kultury. 
Asi mají jiný názor na spojení dvou pražských oper než vláda. Důvodem ale může být i nepořádek v nakladatelské politice. Prakticky dnes nevycházejí odborářská díla spisovatele Antonína „Slunce“ Zápotockého Vstanou noví bojovníci a Rudá záře nad Kladnem. 
	Přízvisko „Tonda Slunce“ získal nezaměstnaný předák za Kladnem, kam se chodil opalovat, zatímco ostatní dělníci mířili do fachy. Jeho díla jsou zapomenutá, ačkoliv nic takového o problematice odborů nikdo nenapsal. 
	Časy, kdy odboroví předáci psali romány, jsou pryč. Blokáda před ministerstvem může mít i důvod třetí. Je tam dost místa a dobře se tam blokuje.

KSČM a moc
21.5.2012    Mladá fronta DNES    str. 10    Názory
    Karel Steigerwald        
Zásadní změna je zrušení demokracie 

Komunistický program vypadá jako soupis lidských ideálů, snů a přání z oboru bájesloví: nic než dobro. Komunisti prohlašují, že jsou už komunisty novými, moderními a poučenými, že jsou skutečnými plánovači dobra a blahobytu pro všechny. 

Čeští komunisti měli sjezd. Kdyby to nebyli latentní a nejbližší spojenci ČSSD, nikdo by si jejich sněmování příliš nevšímal. Je-li předsedou KSČM ten či onen, není pro zbytek společnosti nijak důležité. Kdo se nezajímá o život v komunistické straně detailně, těžko rozliší praktika parlamentních čachrů Filipa od stalinského Grospiče či fanatičky Semelové. 
	Od moci dělí komunisty už jen ostych některých socialistů. Až jim moc zavoní přímo pod nosem, ostych ochabne. Více než dvacet let spotřebovávali komunisti levicové hlasy, které ČSSD chyběly na cestě k moci. S tím je konec. Socialistický kandidát na prezidenta Dienstbier nasazuje svou sympatii ke komunistům jako předvolební trumf a argument. Počítá s tím, že mnoha voličům bude jeho odvaha jít do toho s komunisty blízká. 

Co je to vlastně za spolek? 

Nikdo neví, co dnešní komunisti vlastně jsou. Tváří mají víc, podle toho, s kým mluví či komu se chtějí vlichotit. Můžete je považovat stejně dobře za dědice stalinského komunismu jako za jakési jiné o chlup radikálnější sociální demokraty, pro které sociální práva, rovnost, solidarita a demokracie jsou vším. Toto široké rozpětí komunismu představují nejen různá křídla KSČM, ale často je obsahuje i myšlení jednotlivých komunistů. 
	Říkají, že v budoucím komunistickém režimu budou lidé odměňováni podle práce a vše se bude dít ve prospěch osobnosti. Kdo určí ten prospěch a stanoví spravedlivou výši platu, neříkají. Protože se považují za opozici proti kapitalismu, bude to zřejmě určovat stát. Bližší podrobnosti nesdělují. Ale nevylučují existenci soukromého podnikání. To asi znamená, že těžiště podnikání bude na bedrech státu. Můžete jejich program pročítat všemi směry a dozvíte se jen samé všeobecné cíle. Blahobyt, bezpečí, právo na práci, kulturní rozvoj, a to hlavní: nic nebude proti vůli většiny, která sama k tomu příštímu novému socialismu (pod vedením KSČM) dospěje dobrovolně. Celý program vypadá jako soupis lidských ideálů, snů a přání z oboru bájesloví: nic než dobro. Komunisti prohlašují, že jsou už komunisty novými, moderními a poučenými, že jsou skutečnými plánovači dobra a blahobytu pro všechny. 

I Stalin veršoval o svobodě 

Nejen Dienstbier by se však měl zajímat, co je za tím a s kým se chce spojovat. Jmenoval by takovou vládu, která by garantovala zachování demokratického právního státu a ochrany lidských práv. Pokud by tato kritéria komunisti splňovali, do vlády by je pustil. Zkoušet je z demokracie a z lidských práv nemusí. S tím komunisti nikdy neměli problém. Svou vládu vždy označovali za demokratickou, se všemi myslitelnými právy. Sám Stalin dal napsat do komunistické hymny o své vládě pozoruhodný verš: Neznám druhou takovou zemi, kde člověk tak svobodně dýchá. V zemi přetížené koncentračními tábory a decimované ustavičnými vyhlazovacími projekty to znělo zvlášť cynicky. 
	Kandidát Dienstbier by měl zjistit, co komunisti vlastně chtějí. Chtějí společenské vlastnictví výrobních prostředků? Chtějí diktaturu proletariátu pod vedením komunistické strany jako nejpokrokovější síly společnosti? Považují právo za bojový nástroj dělnické třídy v boji za zavedení komunismu? Je pro ně komunismus logickým vyvrcholením dějin a nejspravedlivějším společenským řádem, v kterém není vykořisťování člověka? 
	Kandidát na prezidenta by mohl komunisty vyzpovídat i jednodušším způsobem: je severokorejská dědičná despocie režim, který přináší blahobyt a osvobozuje člověka? Nebo by předseda Vojtěch Filip uznal, že v Severní Koreji je každý obyvatel bezmocnou kořistí božího vnuka, despoty s rudou hvězdou na čele? Už existence Filipa by pro Dienstbiera mohla být pikantní: tento udavač StB patříval, byť jako drobný sluha, k Husákově straně, která kandidátova otce, Jiřího Dienstbiera, držela mnoho let ve vězení. Považuje Filip toho drobné udávání spoluobčanů za součást komunistické víry, nebo se za ně dnes hanbí? 

Půjde to i bez Marxe 

Dienstbier nic z toho zkoumat nebude. Hraje se o moc v republice. Platí jiné hodnoty: hlasy, zájmy, odměny. Levice, nejen v České republice, očekává v nejbližších letech zásadní a hlubokou proměnu světa. Neříká, v čem ta proměna bude spočívat, na Marxe se už odvolává jen slabounce, ale proměnu vítá. V takové atmosféře už se do boje mohou nasadit i šiky komunistických sirot, jichž u nás zbylo mnohem víc než v jiných státech. 
	Zásadní a hlubokou změnou proti tomu, co nyní máme, je jen opak: zrušení demokracie, vlastnictví a svobodného hospodářského života. Ale to může zavést jen silná vláda násilím a s mocí bez omezení. Nemusí se jí říkat komunistická, nové názvosloví už se hledá. Problém je jen s teorií, Marxova je pasé, jiná není. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Psychopati v politice: krabice, jámy, pytle zlata
17.5.2012    Mladá fronta DNES    str. 09    Názory
    Karel Steigerwald        
Takové zjevy, jako je dr. Rath, politika přitahuje a pak je ničí. I z Ratha je nic. Bledá pleť, pohrdlivý cynik, vášnivý exhibicionista. Zničující inteligence, okouzlená sama sebou. Zločinný typ, řekli by psychiatři staré školy. Prudký vzlet génia, pak pád ničemy. Politika je pro tyto povahy příhodné působiště: psychopat se umí prezentovat sugestivně, voliči (někteří) ho žerou, než prozřou. 
	Proč neprozřou političtí kolegové? Vidí psychopata zblízka, mohli by si spíš všimnout toho, co my vidíme zdálky. Nejhorší škodou, kterou Rath přinesl, je potvrzení pivních názorů z laciných lokálů: všichni nahoře kradou. Lokál si neřekne, už to chválabohu začalo, bude hon na zloděje, padni kdo padni. Lokál ví, že hejno obětovalo jednoho vejra. Ale považovat politiku za hnízdiště gaunerů je to nejhorší, co si můžeme přát. Co si však mají svobodní štamgasti v lokálech myslet jiného? 
Lidé kradou rádi. Sociální demokrati peníze v krabicích a igelitkách, což je neelitářský přístup, lidový. Odborníci ze světa financí a podnikání umějí roztančit miliony cifer, položek, smluvních dodatků a přehodnocených investičních ústupů, až to všechno vypadá jako nezdařené dobro, které neodporuje zákonům. A přitom se jak ptáci slétají kamsi miliony. 
	Kdyby Rath nekradl, jen žvanil, mohl si ještě dlouho pod křídly ČSSD lebedit, byl celebrita. Ale vášeň ke vzestupu je strhující, pálí politikům křídla. Dr. Rath vyhrabe pod podlahou dr. Pancové jámu na peníze, poslanec Baštýř, abychom popadli nejbližší příklad, kupuje od lidí pole, prodává je vzápětí se ziskem státu na dálnici a ještě se sám chválí a připomíná, že neporušil žádný zákon. Asi ne, ale určil pravidlo: nezačínej si s poslancem, ošulí tě. Podnikáním na hraně devastuje politiku, v lokálu je jasno: ošulil lidi, poslanec. Měli jsme dva horlivé vymetače korupce, Bártu a Ratha. Jejich pád má logiku: aby se dostali k moci a penězům, řvali, co se lidem líbilo. Voliči by měli být k psychopatům pozornější, ale je to možné? Vždyť jejich křik slibuje dobro. 
	Co má dr. Rath dělat? Jedná a poroučí lidem, kteří podnikáním vydělávají miliony, zatímco on, ubohý hejtmánek, pán nad životy 1 279 118 Středočechů, jen utahané statisíce. To svede na scestí každého darebáka, natož primitivy, kterým se v krabici proměňuje lahev vína v sedm milionů. Ale proč jsou ty pády vždy tak ubohé? Grossova igelitka, Srbova krabice s miliony po tátovi, Bártovy obálky, odkloněný Kocourek. Asi jsou ubozí ti padající. I Rath nám ještě řekne, že jámu na prachy v obýváku tajně vyhrabal Kalousek, aby tam uložil svůj lup. 
	Svět psychopatům přeje. Demokratický boj o moc je lidové divadlo. Příští správci veřejných záležitostí jsou nuceni měnit se v klauny a zaujmou voliče taškařicemi. V tom bude mít Rath vždy náskok před rezervovaným Nečasem – tedy až do zatčení. Nedivme se proto, že nám kromě lidí vládnou i klauni, blázni, psychopati a dr. Rath. Je to nemilá daň za volnost, kterou svoboda nabízí. Ale patří k ní i nemilosrdnost vyšetřování a trestů. 
	Volit psychopaty, to nám jde dobře, s vyšetřováním a tresty je to horší. Na hrbu máme zázračné zbohatnutí Řebíčkovo, Fenclovo, Zgarbovo, Palasovo a jako exkluzivní bonus i Grossovo a dalších, kteří mají v obýváku vyhrabané jámy a pytle plné zlata. Už se třesou? Vyslídí je nemilosrdné oko demokracie? Nebo na tom zlatě dál tančí tanec zázraků? 
	Do politiky přišli chudí a bezvýznamní, odešli jako boháči. A to je zázrak. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Leví a praví? Ne, zloděj a zloději
11.5.2012    Mladá fronta DNES    str. 12    Názory
    Karel Steigerwald        
Haiku Karla Steigerwalda komentátora MF DNES 

Chcete se pobavit? Je to možné: exekutoři začínají dlužníkům zabavovat psy. Později začnou zabavovat i dlužníky. Není to nic nového: kdysi šel dlužník do otroctví, dnes bude zamčen ve sklepě u exekutora. Kam se ukládají zabavení psi, není jasné. Jdou do dražby? Budou se zabavovat i akvária, kanárci, křečci a hadi dlužníků? 
	Rath se rozzuřil, že úřady práce budou poskytovat služby seznamky. Viděl v tom úpadek vlády. Nedával ale pozor, byl obětí vtipálků. Ve skutečnosti budou úřady práce vyřizovat rozvody a pohřby. Až se to Rath dozví, pukne. 
	Konec humoru, pusťme se do analýz. Průzkumy, byť nedůvěryhodné, ukazují drtivou převahu voličské přízně pro uskupení ČSSD a KSČM. Je to vítězství levicových ideálů nad pravicí? Omyl, je to velké vítězství pravice nad pravicí. Porazila drtivě sama sebe a každý další den poráží. Pravicové reformy penzí, důchodů a pořádek ve státních financích, což jsou cíle vlády, by dost voličů pochopilo, reformy mají racionální jádro. Ale obraz reforem se zamlžuje, mizí v kouři afér. Když několikaměsíční ředitel Dopravních podniků dostane navíc k platu zlatý padák ve výši dva a půl milionu korun a veřejnost se dozví, že s tím nelze nic dělat, bledne každá důvěra v reformu čehokoliv. Když na seznam k Janouškovi, jehož aféra zvolna plyne do hibernace, může pozornější čtenář připsat desítky, ne-li stovky dalších zmrazených afér, málokdo bude mít chuť přemýšlet o nutnosti úspor a reforem. Od dob, kdy veřejnost měla uvěřit, že Gross je geniální obchodník s akciemi, který za pár týdnů umí vydělat sto milionů, se rejstřík nehorázností rozšířil. 
	Politický boj se pomalu překlápí: reformy vezmi čert, hlavně že pánové bohatnou a lidi se vztekají. To je hlavní politický zápas. V něm podlehne každá reforma. Až se nyní vládnoucí garnitura rozpadne, odejde stejně zbohatlá jako ty předešlé? Opozice se nemusí pohoršovat, je na tom stejně jako koalice. Politický zápas už není zápas idejí, nýbrž zápas vzteklých o to, kdo krade víc, kdo hlasitěji. Kradení není program ani pro levici, ani pro pravici. Nynější opozice si myslí, že kradení je rys pravicový. Když sama vládla, byl to rys levicový. Ideje zničila chamtivost, bezostyšnost a tolerance obého. Takové poměry se snad hnusí už i těm zlodějům. Vzestup socialistů je dán krátkou pamětí voličů: kdo už dnes ví, jak se obohacovali političtí předáci ČSSD? Vzestup komunistů: nekradou, protože je ostatní zatím k ničemu nepustili. 
	U nás každá vládnoucí politika, ať už taková či jiná, bude poražena lidmi, kteří ji vykonávají. Je to osud Čechů? Jsou ideologičtí, promýšlejí ex katedra levicové i pravicové představy o věcech veřejných (neplést s Bártou) a vedou o tom vášnivé polemiky. V praxi pak, když jsou u moci, starají se o něco úplně jiného: o vlastní kapsu. Politický boj pak přirozeně není zápas mezi tou a opačnou koncepcí řešení nějakého problému, nýbrž boj to, kdo koho víc očerní a mezitím si sám tiše nahrabe. Tomu boji se říká: náš program je pro lidi či plníme přání voličů nebo aby naše děti žily lépe. Nevím, co z takového státu bude. Kam se vyvine? Někdy mám až ruské pocity beznaděje: Kdo zvedne hlas, kdo nás prašivé pozvedne nahoru? 
Kdo je teď smutný, ať si přečte začátek, o těch psech a Rathovi. 

Foto popis| Foto popis|

Chcete se mít lépe? Dělejte dluhy
10.5.2012    Mladá fronta DNES    str. 12    Názory
    Karel Steigerwald        
Ekonomické vědy nechme stranou, opírejme se o ekonomii kuchyňského hrnku v kredenci. 
Když v něm nic není, nic nemáte. Když v něm něco je, máte tolik, kolik je v hrnku. Když do hrnku zastrčíte vypůjčené peníze, kolik máte? Pokrokoví ekonomové říkají: Máte tolik, kolik jste si půjčil. Utrácejte! My z kuchyně říkáme: Co je v hrnku, to je váš dluh. 
Když ty peníze utratíte, máte sice nový vysavač, ale také dluh. Vaše jmění stouplo o nový vysavač, ale současně kleslo o ten dluh. Jste bohatší, nebo chudší? Ačkoliv máte ve skříni nový vysavač, jste o vysavač chudší. 
	To je ovšem věta abstraktní. Vysavač je konkrétní, šklebí se na vás ve skříni. Dobrý politik bude ponoukat lidi, aby se zadlužili a zbohatli o nový vysavač. To zbohatnutí si politik připíše k dobru: Já to pro vás zařídil! My z kuchyně říkáme: Zchudli jste nejen o vysavač, ale také o úroky, které k ceně vysavače musíte zaplatit. Skoro každý si v kuchyni tuto ekonomiku umí představit a věří jí. 
	Z dluhu nikdo nezbohatne, naopak. Ale u státu platí ekonomika vědecká. Kolik už politiků volá: Vládo, nešetři! Škrty působí hospodářskou krizi! Chcete se mít lépe? Zvyšte vládní výdaje! Proč to volají? Aby se zalíbili. Každý rád slyší: Dělej dluhy, zbohatneš!

Dostih bude napínavý, rozhodne cílová rovinka
9.5.2012    Mladá fronta DNES    str. 12    Názory
    Karel Steigerwald        
Starý jezevec z Vysočiny, jak se Miloš Zeman rád tituluje, se v prezidentských průzkumech probojoval na třetí pozici, za Jana Fischera a Jana Švejnara. Má tyto přednosti: smysl pro populismus a pro obhroublý vtip. Žádná demagogie mu není cizí, pro pointu hrábne kamkoliv. To se lidu líbí. 
	Veřejnost ho nezná z žádných afér. Není to jen tím, že pochází z našeho demokratického pravěku v minulém desetiletí, kdy bylo afér ještě málo, ale také tím, že světskými statky, přepychem a poživačností Zeman pohrdá. Politici, kteří ho blíž znají, říkají, že na jeho slovo je spolehnutí. Co Zeman domluví, to platí - vzácné koření v dnešní době. Jako prezident by se podobal svému lidu: klátivý, obhroublý, tlačenka, becherovka. To by mu úspěch přinést mohlo. Jeho pozice na trati zatím nic neznamená. Ale to platí i pro jeho předběžce. Závod ještě nezačal, jde jen o rozběhy a o průzkumy, jejichž častá selhání by už také měl prozkoumat nějaký průzkum. 
	Přímá volba prezidenta je závod neznámý - podle čeho se budou voliči rozhodovat, je nejasné. Podle stran, podle nestran, podle sympatie kandidáta, podle nějakého jeho programu? Nejspíš, jak se zatím jeví, podle nepolapitelných emocí. A jaké ty emoce budou v cílové rovince, nikdo dnes neví.

Přímo hleď, přímo vol a nepovol!
4.5.2012    Mladá fronta DNES    str. 10    Názory
    Karel Steigerwald        
Haiku Karla Steigerwalda komentátora MF DNES 

O přímou volbu prezidenta státu jsme se začali zajímat i my. Všechno kolem ní vypadá, jako bychom to rozjeli a prováděli u nás v kanceláři Haiku, kde máme smysl pro absurditu, chaos, lajdáctví, pro plození zmatků, pro satiru, pošklebek a eventuálně i úsměvný humor. 
	Přímá volba má složku politickou, složku legislativní a lidskou. Nad těmi složkami je to zásadní: Přímá volba být může i nemusí, je to skutečně jedno, nic se nezmění, nic nezlepší. Kdo věří, že přímou volbou prezidenta se dělá v zemi dobro, je naivní. Kdo myslí, že přímá volba odstraní trapasy, známé z voleb nepřímých, je naivní. Kdo myslí, že přímá volba zvolí prezidenta, který se bude právě jemu líbit, je naivní. Ale kdo věří, že nepřímá volba dělá v zemi dobro, je také naivní. Volby takové, makové, české hejno je stále totéž. 
	Složka politická: k složité ústavní operaci, jakou změna volebního zákona je, přikročil parlament jen z touhy alespoň něčím se zalíbit lidu. Pověst politiků všeho druhu není dobrá, pověst přímé volby je lepší, tak sem s ní. Ať tedy alespoň v něčem, co je bezvýznamné, vypadáme lépe. Kus pravdy v tom je: politici si polepší, volba nepřímá vrhala do jámy hanby zákonodárce, volba přímá tam srazí všechen trapný lid. 
	Složka legislativní: tu jako bychom psali my. Podle Rychetského mohou soudní spory po uskutečněné volbě trvat celé měsíce. Příčinou je nejasný zákon, což je u nás už zvyk. Výskyt lžipodpisů a falšování kdečeho. Rychetský je právní kos, asi nelže. Bude se zákon předělávat? Dokdy? A při tom odstraňování zmatků z tak vážného zákona, nezruší ho někdo, kdo se vzpamatoval? 
	Zajímavá je i složka lidská. Nejlépe ji ilustruje latentní kandidát Jan Švejnar. Je to taková chytrá horákyně z Ameriky. Výstižně řekl, že nechce podporu politických stran, protože chce být kandidátem všech lidí se širší podporou, ale podporu politických stran by přijal, třebaže ji odmítá. Ostatně jako kandidát ještě neřekl, že bude kandidovat. Rozhodne se, až si prostuduje schválený zákon o provádění přímé volby prezidenta, který mu pomůže rozhodnout se, že kandidaturu přijme, pokud by se tak rozhodl, nebo v jisté míře také nepřijme, kdyby se rozhodl jinak. Prezidenta s takovou mírou hloubavosti a dialektické váhavosti rozhodně potřebujeme všichni. Cvičně si doma představte, jak vyhlašuje válku. Z toho důvodu je také nejvážnějším kandidátem, jeho šance jsou obrovské. Voličský lid jej nezná, to je další plus. Latentní kandidát žije ve Spojených státech, veřejnost v Česku ho zná málo. Ví, že už kandidoval a že čas od času pronáší v televizi nějakou dialektickou analýzu. Zlost, která je dnes vůdčí politickou silou, se proti němu neobrací. 
	Druhým favoritem je statistik Fischer. Prezidentem být chce, což je u prezidentských kandidátů zvláštnost. Většinou říkají, že nechtějí, ale když lid zavolal, tak že do toho jdou... Dialektické hloubavosti Švejnara nedosahuje. Ale i on je oblíben u voličů, kteří proti němu nemohou žádnou zlost napřáhnout. Velkou míru neznámosti má se Švejnarem společnou. Byl sice premiérem, ale jeho vláda nijak neoslovila lidi, což je další velká přednost. Byla to vláda provizorní, měla stroj jen udržovat. To dělala, lidi ji nevnímali, a mají proto Fischera rádi. Ale kandidát, kterého by znali ještě méně, měl by šanci větší. 
	Proč prezidenta máme? Kdysi to byl silný Protihabsburk. To už neplatí, každý chce roli prezidenta vykázat k těm věncům. Nejrozumnější to je v USA, tam prezident řídí vládu a každý hned ví, proč je. Je to prostě čtyřletý vůdce země. U nás má mnohem větší smysl než úřad prezidenta sám ten Hrad. Je obrovský, je tam zima, nádherný výhled dolů na lid, jenž Hrad miluje. Kdo se odtamtud déle dívá, stává se Minihabsburkem, samovladařem na území Hradu, v těch sychravých zdech, odkud na něj z obrazů hledí děti Marie Terezie. 
	A to tedy bude všechen lid volit. 

O autorovi| Karel Steigerwald komentátora MF DNES
Foto popis| O autorovi| Karel Steigerwald komentátora MF DNES
Foto popis|

Až jich půjdou miliony, těch i tamtěch
27.4.2012    Mladá fronta DNES    str. 14    Názory
    Karel Steigerwald        
Haiku Karla Steigerwalda 

Zatelefonoval k nám do Haiku čtenář, kterému se nelíbila myšlenka, že by do ulic mohla vyjít i ta druhá strana, která do ulic politiku přenášet nechce. Ironicky nám opakoval všechny opoziční kritické výtky vůči vládě. Opozicí chápejte ČSSD a KSČM, Věci veřejné zatím ještě ne. Myslel si, že když má po ruce tolik kritických výtek, tak už je to důvod, aby politika v ulici byla a aby lid na vládu zaútočil a republiku paralyzoval. Pak telefonovali ještě dva. Vysvětlovali, že na svržení vlády pomocí pouličních nepokojů a generálních stávek mají právo, protože mají pravdu a vláda je špatná. To stojí za poznámku, ne-li za seminář. 
	Jejich hněvu rozumím, jsou to ctitelé a patrně i voliči opozice, sdílejí její kritiku a chtěli by svůj (jak myslí oprávněný) hněv na ulici nějak dát najevo. Svobodný občan může na ulici dávat najevo skoro všechny svoje city, zvláště ty politické. Vždyť to známe, jeden průvod tamtěch, druhý těch opačných, řvou a hrozí, ať si to každý srovná, přebere a rozhodne se. Kdo však chce na ulicích bourat vládu, paralyzovat stát, dělat ze spoluobčanů rukojmí, ten je revolucionářem, rebelem a jako s takovým s ním má státní moc zacházet. Na změny a bourání režimů má demokratický stát dost demokratických nástrojů. 
	Pro ty volající rebely to ještě opakuji jednou: mohlo by se stát, že v ulicích potkají opačný tábor, který vládu bourat na ulicích nechce. Co by pak platilo víc, kravál bouračů vlády, nebo kravál zastánců vlády? Neplatila by náhodou víc hrubá síla, k níž by logicky došlo? Střelba, krev, mrtví, a tak dále. Tím se vyznačovala německá Výmarská republika po první světové válce. Politika odešla do ulic, spolu s ní tam přišlo násilí a vraždění. Na jedné straně zuřící komunisti, na straně druhé zuřící nacisti. Ochrnutý stát na to jen bezmocně civěl. Nacisti měli bojové jednotky, komunisti taky. Co s toho vzniklo, víme. Nacisti pohltili stát i komunisty a zavedli hrůzovládu. 
	Demokracie je skvělá a silná nikoliv proto, že by produkovala skvělé a silné vlády, nýbrž proto, že nejlépe chrání občany před násilím a krutostmi moci. Kdyby si levice a pravice opatřily ozbrojené bojůvky, s přesvědčením, že na to mají právo, protože mají pravdu, a daly se do sebe, někdo by vyhrál. Ten by pak vyhladil zbytky poražených a panoval by, než by ho nějaké klíče nevyzvonily. To volající příznivci levice nedocenili. Snadno by proti nim na ulici mohl stát cizí muž, s cizími hesly, s cizím samopalem. Proto je tu, zaplať bůh, demokracie, aby k takové situaci nedošlo. 
	Všechny politické spory, prohry a vítězství se odehrávají v terénu ohraničeném zákony. Je asi rozdíl prohrát volby a prohrát občanskou válku. Vláda, která má většinu, prostě vládne, i kdyby v ulicích byl milion lidí. Vláda, která většinu nemá, podává demisi, i kdyby v ulicích byl druhý milion lidí. Kdo toto nerespektuje a chce politický střet řešit uličním bojem a paralyzováním státu, nepatří do demokratické společnosti, má být zatčen a souzen pro ohrožování svobody ostatních, protože svobodu je třeba bránit. 
	Pochopit tato pravidla není obtížné. Lidé si je vymysleli, aby se nemuseli vraždit, aby mocenský provoz byl pro občany málo nebezpečný. Proto jsou mi zuřivci, kteří to neakceptují, protivní a myslím upřímně, že se jim máme bránit. Málokdo si dnes vzpomene na ozbrojené dělníky, kteří pomohli Klementu Gottwaldovi a KSČ uchvátit veškerou moc v republice. Obsazovali továrny a pochodovali městy také s přesvědčením, že vláda je hrozná, že je třeba ji svrhnout a nastolit jinou. Také lhali, jako dnešní odboráři, že za nimi jde všechen lid. 
	A ještě něco: v čele pouličních průvodů kráčí vedení ČSSD. Odboráři jsou jejich pretoriáni? Dají jim jednou zbraně, aby tu hroznou vládu svrhli lépe a rychleji? Řeknou nám jednou: Demokracie se přežila? 
Neřeknou. 
Berme je dnes proto jako siroty ze zlých dob. 

O autorovi| Karel Steigerwald, komentátora MF DNES
Foto popis| O autorovi| Karel Steigerwald, komentátora MF DNES
Foto popis|

Do ulic
26.4.2012    Mladá fronta DNES    str. 08    Názory
    Karel Steigerwald        
Odbory budou paralyzovat stát. Pak přijde jejich ráj 

Odboráři by se měli přiznat: nechceme demokracii, volby, mandáty, parlamenty, koaliční a opoziční útvary, bojující podle zákonů a ústavy, my chceme pouliční demokracii podle nás, protože máme pravdu a zastupujeme většinu národa. My si moc vynutíme silou. 

V sobotu odbory paralyzují stát. A když ne, tak příští sobotu. Nebo za měsíc. Je to cíl. Nástrojem je generální stávka. Nic nebude fungovat. Nic nepojede, nebude se svítit, nepřivezou chleba. Povalí to vládu. Podle předáků odborů je to demokratické právo. Vláda se jim hnusí, tak ji smetou. Nastolí se vláda opačná. Nejlépe lidová. Bude bránit sociální stát. Ani korunu z peněženky lidu, řekl by Gottwald. 
	Může se ale stát, že některé odbory budou chtít jinou lidovou vládu než ty druhé. A jiný sociální stát. Víc pro železnici, ne víc pro hutníky. Co pak? Půjdou zas do stávek – do zboření státu – proti sobě? Jedna lidovláda bude muset porazit tu druhou, protože bude mít lepší pravdu. Jak? Silou. Silou revoluce. Silou, přirozeně, gilotiny či u nás spíše šibenice. Nastolí se jeden lidostát, který porazí ten druhý. 
	Co kdyby už v sobotu vystoupili proti odborářům neodboráři. Šli by do ulic s opačnými požadavky: svrhnout nadvládu odborů, dotáhnout reformy sociálního státu. Zabránit dalším dluhům. Jak by protiodborářská demonstrace vypadala? Stejně jako ta odborářská. Zavřou se podniky, zastaví se doprava, nebude jídlo, voda, plyn, hostince zavřené, nebudou se dávat výplaty. Protistávka trvá, dokud neskončí stávka. 
	Nevím, jestli toto některý z předáků odborů pochopí. Stávkuje jich sto tisíc. Příště dvě stě tisíc. Ale neodborářů je mnohem víc než odborářů. Souboj dvou stávek vyhrají. Tomu souboji se ve vypjaté podobě říká občanská válka. Prostředky sporu na ulicích se zahušťují, začne se střílet, zapalovat domy, trefení padají k zemi. Obvyklé postupy demokracie, (volby, pády vlád, nové volby, ústupky sil, zas volby, a tak dokola,) se přenášejí do ulic, kde je nahradí síla barikád. Zákon jde stranou, platí jediné: nás je víc, i když je nás méně. Odboroví vládci říkají, že vládu, kterou povalí, osmdesát procent lidí nechce a že oni těch osmdesát procent lidí zastupují. Moc a mandát nedávají už volby, nýbrž tabulky volebních preferencí. Odbory by se měly přiznat: my nechceme demokracii, volby, mandáty, parlamenty, koaliční a opoziční útvary, bojující podle zákona a ústavy, my chceme pouliční demokracii podle nás, protože máme pravdu a zastupujeme většinu národa. To je odborářská demokracie proti demokracii vykořisťovatelů. My si moc vynutíme na ulicích spravedlivou silou. Asi by je překvapilo, kdyby i někdo jiný šel na ulici dobýt si moc stejně: spravedlivou silou. 
	Kolem odborů se chodí po špičkách. Jsou to jacísi revoluční táborité, pro které neplatí zákony. Mohou si na ulici a v podnicích dělat, co chtějí. Nikdo se neozve, vše, co napáchají, je předem amnestováno, protože odbory mají právo na své právo. I politici všeho zabarvení říkají: odbory mají právo na to, co dělají... Bojí se jich, jejich agresivity, jejich obsazování vlaků, továren, jejich hospodářské bezohlednosti, jejich svévolného pojetí demokracie jako svobody vydírání občanů. 
	Kdyby se jednotlivci chovali jak odbory, skončili by ve vězení. Odbory mají výjimku. Mohou vše. Místo odbory říkejme politická strana, která má výjimku. Kdyby jiná politická uskupení zastavovala dopravu, bránila lidem v práci a vynucovala si tím přijetí svých politických představ, brzy by se ta uskupení ocitla mimo zákon. Odbory to vše smí. Nevím proč. Ve většině politických stran je dost různých zaměstnanců, kteří by mohli státu, rozuměj, ostatním občanům, pořádně zavařit. Bankovní zaměstnanci zavřou banky, vypnou bankomaty, dokud vláda nepřijme jejich požadavky. Byla by to pěkná válka: stávky proti stávkám, pravda proti pravdě, chaos proti chaosu. Ať teče krev pro výši DPH. 
Opozice odboráře popohání. Vidí v nich schody k brzké moci. Učí je kousat, dodává jim odvahu. Myslí si, že až ona bude u moci, odbory zkrotnou. Sociální demokracii stále nedochází, že bude-li u moci, bude i ona spořit a sociální stát opravovat. Chce mít na krku rozdivočelé mistry pouličních kraválů a secvičené organizátory generálních stávek, toho nejhrubšího vyděračství nikoliv směrem k vládě, nýbrž k spoluobčanům. 
	Žádné vládě v takové situaci neudělá potíže všechny (a další a další) požadavky odborářů splnit. Takové štědré zákony parlament radostně schválí, protože budou pro lid. Lidu se to však nevyplatí: vláda tu štědrost zaplatí zvýšením daní a půjčkami. Vysoké daně a dluhy státu dnes už vydává za pokrok jen hrstka křiklounů, z ekonomů asi nikdo. Jsou to požadavky, které se hodí jen na ulici, tam dělají radost. 
	Kdyby byli odboroví předáci otevřenými politiky na politické scéně, brzy by zkrachovali. Jejich agresi nemají ani komunisti ve Sněmovně. Vědí, že je jinde než na ulici neprodejná. Odboráři jsou na tom dobře: hrají politickou roli, chtějí demontovat stát, ale nemají žádnou odpovědnost a nepotřebují politický mandát. Proto jsou semeništěm politického radikalismu. Je to menšina, která, jak tvrdí, tvoří většinu. Volby k tomu nepotřebuje. 
	Demokracie je dohadování a kompromis, ne válka v ulicích. Tak vzhůru, paralyzujte stát. Zuřivost je program. Váš. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Sobotka a Chaloupka, římský bůh a římský vůl
25.4.2012    Mladá fronta DNES    str. 14    Názory
    Karel Steigerwald        
Co mají tito dva politici společného, co ne? Poslance Chaloupku vyšetřuje policie, bral prý asistentovi část platu pro asistenta a podle jeho tvrzení ty peníze použil na propagaci VV. Policie soudí, že se tak dopustil úplatku. Bohuslav Sobotka z ČSSD jej kritizuje. Není to nic divného, politik, který si přisvojuje část platu určeného Sněmovnou pro asistenta poslance, je zavrženíhodný. 
	Sobotka podle vlastního tvrzení použil své poslanecké náhrady, jejichž užití přesně určuje předpis, na zajištění vlastního bydlení. K tomu náhrady určeny nejsou. Policie pana Sobotku nevyšetřuje. Pan Chaloupka ho nekritizuje. Oběma je Sobotka asi fuk. Pisateli této glosy dělá potíže rozeznat, co je a není korupce, když oba politici utratili veřejné peníze na jiný účel, než bylo nařízeno, a sami to přiznali. Sobotka proto, že neuměl doložit náklady na pořízení bydlení, když ho otravovali novináři. Tak řekl, že jsou to mnohaleté úspory poslaneckých náhrad. Chaloupka bral peníze asistentovi kratší dobu, je kratší dobu politikem. Jsou na tom oba stejně, ale jednoho vyšetřují, druhého ne. Quod licet Iovi, non licet bovi, říkali ve starém Římě. Co je dovoleno bohovi, není dovoleno volovi. Kdo je vůl a kdo bůh?

VV v tělocvičně
24.4.2012    Mladá fronta DNES    str. 08    Názory
    Karel Steigerwald        
Dovedly k dokonalosti všechny choroby politiky 

Strana po odchodu odsouzeného Bárty připomíná žáky v tělocvičně, odkud se vzdálil pedagog. Skáčou, vřeští, kopou do všeho, padají z bradel, koz a kruhů. Mezitím se udávají, žalují, intrikují a plánují novou budoucnost, která před nimi už není. 

Věci veřejné, totiž jejich torzo, se rozhodly tvářit jako oběť, zároveň jako někdo, kdo chce z vlády ven a kdo v ní chce také zůstat. V logice věcí také je, že Věcmi veřejnými je vlastně skupina kolem Karolíny Peake, neboť ona říká, že bude držet vládní program (a koaliční smlouvu). Skupina kolem Radka Johna říká totéž. Bude také držet koaliční smlouvu, případně i jako konstruktivní opozice. Kateřina Klasnová, aby toho nebylo málo, říká, že to neplatí, že držet se nebude nic. Není z toho vůbec jasné, proč se tedy VV rozdělily, když mají obě party jeden program, objasňuje to ale, proč je ve vládě nikdo už nechce, ačkoliv je každý z koalice potřebuje. 
	Tak to je ve stručnosti první přínos VV české politice. Druhým přínosem je, že VV dovedly k dokonalosti všechny vleklé choroby české politiky. Vyjmenujme je: nerealistické fantazírování, lhaní často i bez důvodu, osobní nenávisti povýšené nad ideje strany, sklony ke spikleneckým teoriím, velkohubá nabubřelost, velikášství kombinované s poníženou malostí, naivní filozofování a zaklínání se mravností, ctí a pravdou při každém švindlu. Jiné strany to také umějí a často předvádějí, ale VV, snad díky špionážnímu původu v agentuře ABL, to dovedly do dokonalosti, kterou překoná snad jen nějaká příští ještě dokonalejší čuňárna, o níž dnes ještě nevěříme, že je vůbec možná. 
	S tím moralizováním se roztrhl pytel, jako při každé krizové příležitosti. České pojetí morálky není koneckonců nic jiného než bičík na politickou konkurenci, s mravností to nic společného nemá. Předseda ČSSD Sobotka se může v líčení ubohosti a úpadku nynější vládní politiky přetrhnout, jako by sám nestál po boku ubohosti ještě dražší, totiž Grossovy politiky. Proti Grossovým stamilionům je Bárta se statisícovými půjčkami pouhý břídil, proti Grossově prohnané naivitě je Kristýna Kočí anděl Páně. Veřejnost by měla být k moralistním výlevům kohokoliv velmi pozorná. S morálkou by si je plést neměla. 
	Věci veřejné si kopaly hrob velmi cílevědomě. Už první Bártovy politické sentence o tom, jakými prostředky se zmocní politické moci a jak s ní pak naloží (korumpujme, zbohatněme na státu a tak dál), byly sice naivní a hloupé, ale bezpochyby také důvodem k rozehnání strany VV jako protiústavního spřísahanectví. V naší velkorysé polodemokracii to prošlo. Následovalo tajné sledování politiků. Prošlo. Veřejné lži. Prošlo. Nechutné strkanice uvnitř strany VV. Prošly. 

To není politická krize 

Nic z toho vlastně nebyl problém politický. Spíš lidský, osobnostní, v poměrech se zrcadlila ideologie bezpečnostní agentury, sběr materiálů, sledování, kompromitující doklady, nikoliv politika jako volná soutěž. Všechny tyto postupy, které stát až na křiklavé výjimky velkoryse přehlíží a toleruje, rozdrtily nakonec svého pachatele, stranu VV. Vůdce Bárta odsouzen, strana po jeho odchodu připomíná žáky v tělocvičně, odkud se vzdálil pedagog. Skáčou, vřeští, kopou do všeho, padají z bradel, koz a kruhů. Mezitím se nahrávají, udávají, žalují a plánují novou budoucnost, která před nimi už není. 
	Celá vládní krize není politická. Politické rozpory mezi jejími členy jsou malé, ale řeší se obrovitým kladivem, které tu koalici může už zítra ubít. Ale rozkol ve Věcech veřejných může vládě nakonec i prospět: s menší většinou může mít paradoxně víc klidu a bezpečí. Kdo z poslanců zanikající vládní koalice podpoří koalici novou, ať už její podoba bude jakákoliv, mohl to udělat jen ze dvou důvodů. Buď věří dál, že vládní projekt reforem má smysl a je nutný, nebo se chce ještě dva roky udržet u poslaneckých prebend. Do hlav poslanců nikdo nevidí, ale oba důvody jsou dost pádné na to, aby vláda mohla být plodnější a kompaktnější. Je také možné, že se politická scenerie vystrašila. Pohled na zuřící demonstranty, kteří chtějí znárodňovat, nebo alespoň stát rozvrátit, je mohl vylekat. Opozice má dobrou pouliční taktiku, jak za starého Gottwalda: žádejte nemožné a nesplnitelné. To dělá. Žádá, co by nesplnila ani ona. Když jí vláda svými rozvraty vyjde vstříc, rozvraty budou. 
	Ve vládní politice je hodně prostomyslných děcek typu Kristýna Kočí. Plácají na politickém pískovišti bábovičky a nevědí, že si hrají s osudem deseti milionů obyvatel, třebaže se jimi ustavičně zaklínají. Kvůli nejapnému hašteření a fízlování rozbíjejí a promarňují velkou šanci. Pokud v pátek nechá vláda hlasovat o důvěře, budou VV samy sebe lámat v kole. Co vyroste prudce ve skleníku firmy ABL, to na prudkém politickém slunci hyne. A v tom hynutí se mají rozhodovat. Pokud nakonec zítra nebo v pátek koalici (už bez nich) nechají utonout a přivolají předčasné volby, zmizí hned do léta. Když se vláda udrží a přestane voliče obtěžovat a znepokojovat půtkami, které nemají žádný smysl, zmizí VV až po řádných volbách. Co po nich zůstane, zváží si každý volič sám. Ony samy, jako každý padlý, vědí už nyní: nepřátelé nás zničili, protože jsme byly spolek moc poctivý a čistý. 
	Politika má démonickou vlastnost: nikdo se z ní nepoučí. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Ukážete se doktorovi? Raději ne, že...
20.4.2012    Mladá fronta DNES    str. 10    Názory
    Karel Steigerwald        
Haiku Karla Steigerwalda komentátora MF DNES 

Kromě událostí světodějných, jako jsou předsmrtné tance VV, slepotou rovné vidinám komunistů v listopadu 1989, dějí se i události nicotné. Svou cenu ale mají také. 
	Zkuste sami hledat odpovědi. Bude Sněmovna zasedat ve vězení, aby poslanec Škárka mohl naplnit svou roli poslance? Nebo budou poslance Škárku v železech pouštět do Sněmovny? Vstanou posměváčci s názorem, že Sněmovna může v tom vězení rovnou zůstat? Může poslanec, který chce podporovat vládu, být členem strany, která vládu nepodporuje? Přinášejí odposlechy pravdu? Škárkou k soudu dodaný odposlech byl uměle vyrobený. S naivními chybami. Lze to napravit? Škárka se u soudu zavázal, že ten odposlech bude reklamovat a příště dodá soudu mnohem lepší. Je to také pokus o nápravu Škárky? 
	Soudce Šott ani odposlechy z dílny skutečných odborníků, jako jsou politici ABL, za zdroj pravdy nepovažoval. Znamená to, že si tohoto nástroje k odhalování pravdy neváží a do říše spravedlnosti jej vpouštět nehodlá, nebo si naopak neváží výrobců těch nahrávek, fízlů, postestébáků, lovců pravdy, lidských oblud? Soudce Šott obsah nahrávek nepotřeboval. Stačilo mu, co sám viděl a slyšel u soudu. To je proti trendu. Ten říká: Fízl je král! 
	Zkuste si rozmyslet: prospěje demokracii, když bude každý nahrávat každého, nebo když bude pravda vycházet najevo věrohodnějším a slušnějším způsobem? Je to složitá nicotnost: nahrávat a odhalovat za cenu devastace společnosti, nebo nenahrávat a k odhalení chodit trnitější, leč spolehlivější cestou? Odpověď znám už teď: nahrávat! Ale je psáno: cíl je cesta k cíli! 
	Paroubkovi dal v noci cizí opilec facku. Druhý to prý nahrával. Tož to někde uvidíme. Je to spiknutí sil proti Paroubkovi. Nebo si myslíte, že si tu facku dal z důvodů, které jsou jasné, on sám? Žijeme skutečně v Buránii? Hulvátská pitomost politických hrdinů na to ukazuje. Kriminálník slibuje, že nezradí voliče, kterým něco slíbil. Museli jsme je volit, tyto? 
	Mají radní konkurzem najít nového Jana Schmida do divadla Ypsilon? Je divadlo Y radních, nebo už padesát let Schmida? V Buránii platí: radní to platí, je to jejich. Myslíte, že ty peníze jsou radních? Dělají, že jsou. Odvěký problém: Schmid nadále tvůrcem obrovského potenciálu a vlivu, vliv radních se rovná nule. Jsou zapomenuti brzy. Ještě že existuje Buránie, tam je jasno, radní, to je hodnota. 
	Česká televize, která dostává miliardy ze zákona na produkci původních pořadů, tu produkci teď omezí, protože na ni nemá peníze, ačkoliv má povinnost ty peníze za původní tvorbu utratit. Rozumíte tomu? Já ne. 
	Socialisti kápli božskou: s komunisty se spojí. Není to nic překvapujícího, mají podobné programy i personální blízkost. Mnoho dřívějších komunistů se stalo socialisty a mnoho dnešních socialistů se mění v komunisty, zatím jen divoké. Co mají jiného dělat, když chtějí prosadit své představy o vládnutí, o svobodě, o trhu a podnikání, než se spojit? Pravicové strany jim v tom úsilí vycházejí vstříc. Bez jejich pomoci by se ČSSD a KSČM nikdy nesblížily a neobjaly. Nečekejte ale, že různým těm topákům, odéesákům a veverkářům za to poděkují. Tak vychovaní nejsou. Čtenáři píší, že by se politici měli předem testovat – zdraví, duše, zrak, mozek, pohlavní orgán, prchlivost, čest a podobně. Kdo chce řídit auto, toho musí vidět doktor. Něco na tom je, ale takový zákon by museli schválit právě ti, kdo se doktorovi pro jistotu ukazovat nechtějí. Budou proti. Demokracie má mouchy. Ale zaplať bůh, alespoň je vláda slabá. Ani Kočí, Bárta nebo Bendl, co to „dvakrát posral“, nás nedají do vězení. Že to Bendl „dvakrát posral“, říkal Bém kolibříkovi. Dobře, že jsme se to dozvěděli. 
Pak že Bém nic nepřinesl. 

Foto popis| Foto popis|

Proces zlom
17.4.2012    Mladá fronta DNES    str. 08    Názory
    Karel Steigerwald        
Spravedlnost je konkrétní. Zlo taky. Soudce to ví 

Je půjčka úplatek? O to se budou právníci hrdlit. Bárta dá příklady z politického života, kdy to tak je a nikdo o korupci nemluví. Bude mít i pravdu. Soudce mu ale odpovídá: Ve vašem příběhu, ve vašem ději, s vašimi postavami to korupce byla. 

Proces s předáky VV je přelomový. Vnáší do našeho domácího výkonu spravedlnosti nový pohled: každý žalovaný čin je konkrétní příběh s konkrétními postavami, nikoliv obecná filipika na obecné právní téma. Kdyby bártovskoškárkovský proces probíhal podle starých zvyků, výsledek by byl jasný: bezplatná půjčka není úplatek. 
	Kdyby naopak minulý týden probíhal třeba proces Gross a jeho miliony, stěží by soudce Šott přistoupil na to, že Gross je obyčejný geniální investor, který sto milionů vydělá mžikem. Neřekl by, že na geniálním investování není nic trestného, nýbrž by prozkoumal Grossův příběh, jeho děj, účastné figury. Z toho by vyplynul trest, kterému by rozuměl každý, kdo ví, že Gross geniální investor skutečně není. Příběhů, které se Grossovu podobají jako vrána vráně, zná každý desítky. Všechny padají pod stůl, protože jaksi z hlediska vyššího pojetí práva se o nic trestného nejedná. Pán koupil od státu pole u Ruzyně, pak ho prodal z druhé ruky zpět státu za stonásobek. To je obchod, nic trestného, řečeno z dálky. Inteligentní kupec vystihl budoucnost, koupil, prodal. Kdo není z věrchušky a z právnictví, ví, že to obchod nebyl. Je dvojí pojetí spravedlnosti. V té první prý sedí paragrafy a jsou pánem situace, v té druhé je pánem situace soudce a paragrafy používá, aby dal zločinu a trestu tvar. První pojetí by se mazanému Bártovi (Je opravdu mazaný?) na kobylku nedostalo, byl by nevinný. Takový rozsudek bychom ale špatně snášeli: Bártova strana (není pochyb, že mu doposud patří jako firma a k emancipaci a politické svobodě má daleko) i jeho metody vládnutí, to žádná nevinnost není. Hlásal to už před volbami ve svém ideovém vysvětlení a prohlášení – že účelem strany VV je dosáhnout politické moci, včetně použití korupce, a tu moc pak přeměnit na peníze. Tyto ideové sliby plní. Soudce se minulý týden ptal, jestli je možné, aby poslanecký klub byl dlužen (bezúročně) svému předsedovi dost velké sumy. Jedná se v takovém případě o demokratický politický život? Je půjčka úplatek? O to se nyní budou právníci a Bárta hrdlit. Bárta nabídne desítky příkladů z politického života, kdy to tak je a nikdo o korupci nemluví. V mnoha případech bude mít i pravdu, která by měla politický život v budoucnu hodně ovlivnit. Soudce mu ale odpovídá: Ve vašem příběhu, ve vašem ději, s vašimi postavami a vámi to korupce byla. 

Nový pohled 

A to je ten nový postoj, hodný chvály a pozornosti. V jiném příběhu s jinými postavami bezúročná půjčka korupcí být nemusí. Od toho je právě soudce, aby ty rozdíly poznal a vysvětlil. To soudce Šott udělal. Opsal s velkou pečlivostí konkrétní příběh konkrétních lidí. Vynesl tresty, které tomu popisu odpovídají. Připomněl, že spravedlnost je konkrétní: tito lidé, tento děj. Popsat a odhalit se to dá, protože i zlo je konkrétní: stalo se toto, dělali to tito lidé. Komický paradox Šottova procesu je v tom, že sami Bárta i Škárka dodali soudu konkrétní skutky, o které (nejen) se rozsudek opírá. Udali sami sebe, ačkoli obvykle se u nás udává někdo druhý. 
	Možná by tento pohled, říkejme mu pohled soudce Šotta, mohl pohnout s mnoha dalšími kauzami, které leží, spí, visí v pavučinách či jinak odpadly, protože všeobecný pohled právnického světa v nich trestnou činnost neviděl a neuměl dokázat. A veřejnost, které v mnoha případech uvidět vinu nedělalo potíže, se proto už léta kloní k tomu, že orgány činné v trestním řízení jsou tu hlavně proto, aby k žádnému řízení nedocházelo. 
To je další důvod, proč je Šottův postup přelomový. 
	O žalobce se soudce neopíral. Žalobce vyprávěl příběh o korupčníku Škárkovi, který se usvědčil sám, a korupčníku Bártovi, proti kterému svědčili Huml s pytlem a Kočí. Mohl stejně dobře vyprávět příběh opačný: o důvěřivém dobrodinci Bártovi, kterého pomlouvají zlí nepřátelé Škárka, Kočí a Huml. To jsou příběhy politické: jedni fandí VV, druzí zrádné (statečné) Kočí. K rozsudku se hodí oba stejně dobře. Hodí se i k zamítnutí žaloby. Soudce vyprávěl příběh třetí: žádné dobro a zlo, nýbrž konflikt darebáků. Proto byl jeho příběh překvapující a bude podrobován kritice z obou stran: jak to, že korupčník dostal tak málo, nebo jak to, že ho odsoudili za bezplatnou půjčku. Bude to dostih hloupých politických posudků, nic o spravedlnosti. Prim v tom dostihu jako obvykle už hraje Ing. Paroubek: „Rozhodnutí soudu je výsledkem kabaretní spravedlnosti. Jde o příklad třídní spravedlnosti na úrovni Zimbabwe. O nezávislosti českého soudnictví po procesu s Bártou a Škárkou může mluvit leda kretén.“ Říká to, protože mu odsoudili Škárku, jeho kandidáta do voleb. 
	A to jsme u poslední převratnosti: doposud žaloby a trestní oznámení podávali politici jako legitimní zbraň v pomlouvání konkurence. Dělalo to z nich zaujaté šašky. Žádné souzení pak nenásledovalo. 
	Žalovat mají žalobci, soudit soudci. Snad to tak konečně už bude. Soudce Šott k tomu výrazně nakročil. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Diskuse o Günteru Grassovi
6.4.2012    Mladá fronta DNES    str. 10    Názory
    Karel Steigerwald        
Haiku Karla Steigerwalda 

Günter Grass překvapil. Napsal báseň Co musí být řečeno. Říká v ní: Izrael jako jaderná mocnost ohrožuje už tak křehký světový mír. A tak dál. To svět rozzuřilo. Grass sám veršuje, že to svět rozzuří a že ho nazvou antisemitou. Nemýlil se. Die Welt píše: Grass je věčným antisemitou. My v Haiku jsme k tomu svolali mírovou konferenci. 
	Z bohaté diskuse vyjímáme: Není jasné, zda Grass žádá od Izraele, aby se nechystal k obraně. Írán (a spol.) chce Židy vyhladit, Židé Írán nikoli. Představa, že by Grass byl antisemitou, je divná. Jako věhlasný umělec překvapil podivnými názory už mnohokrát. Jeho díla jsou zřetelně humanistická, protitotalitní. Přinesl jednu z nejlepších uměleckých analýz Třetí říše. Protože byl v sedmnácti letech u vojsk SS, předhazují mu dodnes, že byl nacista. Být nacistou v sedmnácti není těžké. Napsat hluboký a působivý román, obraz vší obludnosti nacismu, těžké je. V osmdesáti pěti letech stát za Íránem proti Izraeli je nacistické. 
	Ale Grass nestál za Íránem, rozdělil oběma zemím vinu rovnovážně. Žádá, aby obě země umožnily kontrolu svých jaderných zařízení. Kritizovat válečného štváče Izrael je stejně módní mezi intelektuály jako kritizovat USA. Jako každému intelektuálovi i Grassovi uniklo, že Írán je extremistická nedemokratická země s agresivní zahraniční politikou a nesmiřitelnou ideologií. To nemusí dopadnout dobře, zlo z ideologií obvykle pochází. Zvlášť když mají za zadkem nebe nebo ráj na zemi. 
	Demokratický Izrael se chce bránit, Jsou rozdíly, které umělcům často splývají. V oblibě je tvrzení: kdo se chystá na obranu proti útoku, je agresor. Má raději jednat - až po útoku nevinného nepřítele. Nepřijmout mnichovskou dohodu, byla by ČSR tehdy agresorem. Je lepší zahynout jako oběť než být teroristou, který by zabil Hitlera, předsedu ústavně jmenované koaliční vlády. 
	Někteří diskutující považovali za nespravedlivé, že Grass má špatné názory, ale velký talent spisovatele. Je spousta spisovatelů se správnými názory, ale bez talentu. To je očividná křivda. Kdo se v tom má vyznat. Knut Hamsun chválil Hitlera jako velkého státníka i po vůdcově smrti. Podivínství je výsadou literátů, s tím nikdo nehne. Literáti si to často vysvětlují mysticky: jsou citliví ptáci, kteří hlásí nebezpečí jako kanárci v dolech a varují horníky před plynem. Často to ale bývá opačně: umělci zpívají a horníci jsou dávno mrtví. Dají mu Nobelovu cenu a on pak chválí Hitlera. Grass jakbysmet. Nobelista a teď ten Írán. Býval morální autoritou. Někteří říkají, že se tím Íránem chce připomenout. Že záře mistrova pelichá. 
	K ničemu rozumnějšímu konference nedošla. Nikdo nenavrhl pálit Grassovy knihy. Jedna slečna připomněla, že je mnohem užitečnější přemýšlet o Grassově podivné provokativní básni než se hrabat v odposleších, co je natočila ta Kočí. Že Grass rozvířil velkou debatu o světové politice. Kočí ne. Že u nás teď běží pitomá debata o obálkách, kolibříkovi a mazánkovi, příhodná do kotliny mezi horami. Že Grassův problém je velký a důležitý. Bártův je nicotný. Řekla také záhadně, že svět je v kleštích a že Grass z nich leze ven. Také se ptala, proč nás politika zavaluje blbinami, ne tématy. Odpověděla si: jaký politik, takové téma. Bárta, běda, ji u toho nahrál. 

O autorovi| komentátora MF DNES
Foto popis| O autorovi| komentátora MF DNES
Foto popis|

Pád nepád
4.4.2012    Mladá fronta DNES    str. 12    Názory
    Karel Steigerwald        
Další novinka politických amatérů 

V noci už hlásil John v reakci na Nečasovu ráznost: Ta demise nemusí být zítra! Chcete strašlivější svědectví o straně Věcí veřejných? Zavedly do politiky nepřípustné policejní metody, čmuchání, nahrávání a vytvořily nevídaný typ strany bez demokracie. 

Věci veřejné jdou z vlády, už se na to nemohou dívat. Větší paradox si těžko vymyslíte. Kdo se asi chce dívat na ně? Ale jdou z vlády podmínečně. Nechaly si prostor k jednání, rozuměj k vydírání. Setrvání ve vládě podmiňují podmínkami, jejichž rozměr je mnohem menší než pád vlády. Svědčí to o politickém citu VV. Nevědí, že jsou samy největším vládním balvanem. 

Zavřely, nezavřely 

Jako každé společenství v úpadku si všechny problémy, vlastnoručně natropené, vysvětlují spiknutím nepřátel. Své politické budoucnosti už nevěří. Mají k tomu mnoho důvodů. Ten nejvážnější zůstává stále mimo pozornost úřadů i veřejnosti: Bártovy staré plány, jak pomocí politiky proniknout k moci a k veřejným penězům náramně připomínají spiknutí proti demokracii a proti ústavě – tady se měli státní zástupci už dávno namáhat. Pimprlové divadlo o tom, kdo komu dal obálku, kořeněné výmysly jedné nezralé a sebevědomím posedlé slečny je proti Bártovým plánům na převzetí moci jen malichernost. 
	Otevřít měsíc politických pletich a nekonečných čachrů se jim nepodařilo. Oba koaliční partneři odpovídají radikálně, premiér Nečas jasně: Když během dneška podají jejich ministři demisi, žádný prostor pro jednání už nebude. Tato vláda skončí. Je to rozhodnutí odvážné, ale čisté. Je na VV, aby daly dnes hlavu na špalek. Asi jim nic jiného ani nezůstane, prostor k manévrování si včerejším usnesením zavřely samy. Ale omyl, nezavřely. Včera v noci už hlásil John v reakci na Nečasovu ráznost: Ta demise nemusí být zítra! Chcete strašlivější svědectví o straně Věcí veřejných? Zavedly do politiky nepřípustné policejní metody, čmuchání, nahrávání, vytvořily nevídaný typ strany bez demokracie, zato s nejmenovaným, nýbrž faktickým vůdcem. Je to strana, která se svou strukturou i charakterem politické praxe může rovnat tomu nejhoršímu, co politický život za dvacet let vymyslel. Když dnes odejdou, padne vláda. Když odejdou, padnou také ony. Prostor k politickému životu jim už voliči nenabídnou. To by vědět měly. Píšu to v noci. Zvědav, jak se VV obrátí ráno. Nevěřím jim, že se samy popraví, na to milují moc a reflektory příliš. 
	Existuje třetí řešení, vhodné pro ty véčkaře, kteří se zatím nenamočili. Vrátit se k počátkům, vytlačit neodinosaury z vedení VV, nebo naopak z VV odejít a vytvořit tak pro sebe jakousi novou politickou budoucnost. Politika je někdy hodně bizarní: osm poslanců z VV za určitých okolností může být třetinovým jazýčkem na vládní moci. Jsou však další plány: Kalousek věří, že volby v této chvíli zabijí ODS a jemu se splní dávný sen: přebere vládu od středu doprava. Je to kombinace po kalouskovsku krkolomná. Předčasné volby chce i Nečas. Je to nejhorší možné řešení situace, ale je to také jediné možné řešení. Mnohem lepší než nechat se usmýkat bandity. Nečasovi slouží ke cti, že nepřemýšlí, jak je u nás zvykem, o kombinacích, které by vládu udržely i za cenu ztráty cti a důstojnosti. Je to nezvyklá noblesa: když nebudou reformy, vládnout nechci. Vládu, která jen trvá z něčí milosti, nevezmu. 

Parta, co pije víno 

Nejsilnější vláda, jakou jsme za dvacet let měli, se škrtí na svých vlastních opratích. Opatrný pozorovatel však nemůže vyloučit ani očistnou resuscitaci. Kolik rozumu je v řadách poslanců VV, vyjádřeno poslaneckými hlasy, nikdo přesně neví, jako se neví, kolik nerozumu je v ostatních stranách. Nové volby se u nás dělají obtížně, brzdí zemi, devastují politiku, už tak zedranou. 
	Může se však bez voleb změnit koalice: ČSSD s VV a podporou komunistů. U VV je možné vše, nakonec to není žádná strana ani „internetového“ typu, nýbrž jen parta, co pije těžká francouzské vína. Ta se lehce otočí na čtyráku. A ještě si to tajně nahraje! Však už se na čtyráku točí. 

Vydírání 

Pozoruhodné je, jak dokáže jedna bezvýznamná slečna celou politickou scénou cloumat. Tato štička rychle odpozorovala, co jsou nejsilnější pracovní nástroje vůdce Bárty: odposlechy, peníze, informace. Klam, populismus, korupce. Tyto nástroje si rychle osvojila a roztočila s nedozrálou stranou takový kolotoč, že se z něj zatočila jistě i hlava samotného Bárty. Jednu zásluhu, i když dost ponurou, Kočí má: nasvítila zřetelně stranickou scenerii. 
	Je do divný pád nepád. Podmínky VV k dalšímu trvání vlády jsou obecné, nejasné, ohánějí se důvěrou veřejnosti. Tu mají VV nejmenší ze všech. Chtějí ji upevnit: kdo svrhává vládu a kritizuje druhé, vyvolává dojem, že sám je lepší. To je hlavní příčina tohoto nezvyklého pádu vlády. Otočit pozornost. Ale jedno nepřehlédne nikdo: nedělají politiku. Vydírají. Zcela v duchu ideologie ABL, jak ji Bárta kdysi přednesl. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Pád nepád
4.4.2012    Mladá fronta DNES    str. 12    Názory
    Karel Steigerwald        
Další novinka politických amatérů 

Ani sám autor odchodu Věcí veřejných z vlády Jarolím nedokázal v televizi motivy vysvětlit. Natož aby věděl, co bude dál. Jako by VV šlo především o ten humbuk, nikoliv o politický obsah toho odchodu. Je problém Lesů České republiky tak kardinální? 

Věci veřejné jdou z vlády, už se na to nemohou dívat. Větší paradox si těžko vymyslíte. Kdo se asi chce dívat na ně? 
Ale jdou z vlády podmínečně. Nechaly si prostor k jednání, rozuměj k vydírání. K další existenci vlády dávají premiérovi jakési všeobecné podmínky k 1. květnu, jako by samy z vládnutí už desetkrát nepropadly. Chtějí z vlády odejít a jakoby v ní zůstat dál. Jako každé společenství v úpadku si všechny problémy, vlastnoručně natropené, vysvětlují spiknutím nepřátel. 
	Své politické budoucnosti už nevěří. Mají k tomu mnoho důvodů. Ten nejvážnější zůstává stále mimo pozornost úřadů i veřejnosti: Bártovy staré plány, jak pomocí politiky proniknout k moci a k veřejným penězům, náramně připomínají spiknutí proti demokracii a proti ústavě – tady se měli státní zástupci už dávno namáhat. Pimprlové divadlo o tom, kdo komu dal obálku, kořeněné výmysly jedné nezralé a sebevědomím posedlé slečny, je proti Bártovým plánům na převzetí moci jen malichernost. 

Kdo je balvan 

Odchod z vlády chtějí VV zdůvodňovat tou pasáží z vyprávění slečny Kočí, kde se chlubí, co velkého, ale opravdu velkého jí slíbili Kalousek a Nečas. Označují, asi jen samy, tu pasáž za pravdivé zrno v moři lží. Setrvání ve vládě podmiňují podmínkami, jejichž rozměr je mnohem menší než pád vlády. Svědčí to o politickém citu VV. Nevědí, že jsou samy největším vládním balvanem. Otvírají tak měsíc podivuhodných politických šachů. Ve vládě je ani jedna z obou stran nechce, ale potřebuje. Véčkaři jsou obtížní, zavedli do politiky nepřípustné policejní metody, vytvořili nevídaný typ strany bez demokracie, ale zato s nejmenovaným, nýbrž faktickým vůdcem. Když odejdou, padne vláda. Když odejdou, padnou také oni. To by vědět měli. A když se přisajou na ČSSD a komunisty, svůj zánik jen zrychlí. 
	Existuje třetí řešení, vhodné pro ty véčkaře, kteří se zatím nenamočili. Vrátit se k počátkům, vytlačit neodinosaury z vedení VV, nebo naopak z VV odejít, a vytvořit tak pro sebe jakousi novou politickou budoucnost. 
	Politika je někdy hodně bizarní: osm poslanců z VV za určitých okolností může být třetinovým jazýčkem na vládní moci. Jsou i další plány: Kalousek chce předčasné volby, prokletí české politiky. Nikdo nepochybuje o tom, že vyhraje levice. Kalousek však věří, že volby v této chvíli zabijí ODS a jemu se splní dávný sen: přebere vládu od středu doprava. Je to kombinace po kalouskovsku krkolomná. Předčasné volby nevylučuje ani Nečas. Je důsledný: když nebudou reformy, vládnout nechce. Vládu, která jen trvá z něčí milosti, nevezme. 

Hledání rozumu 

Nejsilnější vláda, jakou jsme za dvacet let měli, se škrtí na svých vlastních opratích. Opatrný pozorovatel pak nemůže vyloučit ani očistnou resuscitaci. Kolik rozumu je v řadách poslanců VV, vyjádřeno poslaneckými hlasy, nikdo přesně neví, jako se neví, kolik nerozumu je v ostatních stranách. Nové volby se u nás dělají obtížně, brzdí zemi, devastují politiku, už tak zedranou. Ale může se bez voleb změnit koalice: ČSSD s VV a podporou komunistů. U VV je možné vše, nakonec to není žádná strana ani „internetového“ typu, nýbrž jen parta, co pije těžká francouzská vína. Ta se lehce otočí na čtyráku. A ještě si to tajně nahraje! 
Velkou roli sehraje Bártův rozsudek. Ať bude jakýkoliv, stranu rozštěpí ještě víc: návrat osvobozeného Bárty do vlády možný není a odsouzeného Bártu v této mlžné kauze budou pravověrní považovat za nevinnou oběť Kalouskových intrik. 
	Pozoruhodné je, jak dokáže jedna bezvýznamná slečna celou politickou scénou cloumat. Tato štička rychle odpozorovala, co jsou nejsilnější pracovní nástroje vůdce Bárty: odposlechy, peníze, informace. Klam, populismus, korupce. Tyto nástroje si rychle osvojila a roztočila s nedozrálou stranou takový kolotoč, že se z něj zatočila jistě i hlava samého Bárty. Jednu zásluhu, i když dost ponurou, Kočí má: nasvítila zřetelně stranickou scenerii. 

Cyniků máme dost 

Je to divný pád nepád. Podmínky VV k dalšímu trvání vlády jsou obecné, nejasné, ohánějí se důvěrou veřejnosti. Tu mají VV nejmenší ze všech. Chtějí ji upevnit: kdo svrhává vládu a kritizuje druhé, vyvolává dojem, že sám je lepší. To je hlavní příčina tohoto nezvyklého pádu vlády. 
Otočit pozornost. 
Měsíc se bude jednat. Na konci, odhaduji riskantně, dostanou VV něco bezcenného a koalice bude pokračovat. Je odsouzena k tomu, aby byla. Rachot jejího zborcení by přinesl příliš mnoho škod všem. To zborcení si může přát jen politický cynik. Ale pozor, máme jich dost. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Státu škodí stát
28.3.2012    Mladá fronta DNES    str. 12    Názory
    Karel Steigerwald        
Vysoká politika je zalidněna navoněnou spodinou 
BIS má odpovědět, zda nahrávku před pěti lety pořídila a jak s ní naložila. Zjistit tuto informaci může zkušený rozvědčík za půl dne. Tvrdit, že je to informace tajná, není už možné. Takto chápaná tajnost poškodí demokracii stokrát víc než nejhnusnější odposlech. 

Prezident republiky řekl, že odposlechy jsou strašlivě nešťastná věc, která ničí naši demokracii. Má bezesporu pravdu. Měl ale dodat, že ty odposlechy naše demokracie produkuje. Že je vyrábějí čelní politici té demokracie, že je demokratické vlády už léta tolerují, že s nimi politici pracují jako s nástrojem skandalizace, že v těch odposleších sami vystupují jako truchlivé figury, a že dokonce futrál všeho odposlouchávání, Bártovy VV, sedí v koaliční demokratické vládě. Za vlády žádné z našich vlád se odposlechy nestíhaly, nýbrž operativně využívaly. 
	Proč má prezident na tuto problematiku jednostranný pohled, nevím. Poptávka po odposlechu je už léta velká, už léta je státními orgány přehlížena, ne-li podporována a organizována. Veřejnost se nikdy nedozvěděla, je-li pořizování či zveřejňování odposlechu trestáno. Dozvěděla se jediné: že nejvyšší vrstvy politiky jsou zalidněny zvláštní navoněnou spodinou. Proč by se noví a noví političtí veksláci o odposlechy nezajímali, když se to smí, praktikuje ve velkém, nevyšetřuje a pilně využívá. A když není ani vznik, ani obsah těch nahrávek příslušnými orgány státu vyšetřován a vyšetřen. 

Odposlechy se staly normou 

Za kšefty s nahrávkami se už nikdo nestydí. Staly se běžnou součástí politického boje. Nikdo se také už nestydí za obsah těch nahrávek. Politickou odpovědnost za to má stát, rozuměj vlády, rozuměj všechny, jak jsme je po řadě měli. Pokaždé se podařilo téma odposlechů utopit v moři slov, prodlévání a politických keců, které krásně znějí, ale nic neříkají. To vše měl prezident republiky také připomenout. 
	Vždy se spustil křik těch, kterých se odposlech týkal, že jde o špinavost, o porušování zákona a devastaci morálky. Nikdy bohužel nedošlo k vyšetřování obého: kdo to dělá a co znamená obsah toho, jak politici rádi říkají, svinstva. Komu se obsah hodil k politice, rozčiloval se nad ním, komu se nehodil, rozčiloval se nad odpudivostí nahrávání lidí. To není žádný právní postup, to je svévole věrchušky. A tato věrchuška poškozuje demokracii a stát, nikoliv jen izolovaný fakt nelegálních odposlechů. 

Do administrativních pekel 

Včerejší neúspěch sněmovní komise pro kontrolu BIS naznačuje, že ani případ posledních odposlechů nepůjde jinou cestou. V komisi zasedá též byvší zástupce ABL, dnes poslanec. Chtěli ho vypudit, nedal se, schůzi přerušili. Strhne se parlamentní spor o tom, jestli ho vypudit mají, smějí, či nemohou. To je první krok do administrativních pekel, v nichž se udusí vše. I postup policie to naznačuje: nabízená demise několika papalášů je zase jen mlha. Už policie ví, komu Janoušek horlivě telefonoval a proč mu policisti k tomu dali čas a prostor? Nebo nás má uspokojit „selhání“ malých ryb? Nás uspokojí jediné: rozmotání celého toho vysokého společenství. 
	BIS má odpovědět, proč nahrávku před pěti lety pořídila a jak s ní naložila. Zjistit tuto informaci může zkušený rozvědčík za půl dne. Tvrdit, že je to informace tajná, už není možné. Takto chápaná tajnost poškodí demokracii stokrát víc než nejhnusnější odposlech. Až nám BIS odpoví, budeme se zajímat o to, proč a kdo s tou nahrávkou dál policejně nepracoval. Kdo a jak ji prodal či neprodal ABL. Ale náš zájem neochabne ani nad vyšetřováním obsahu těch nahrávek. A také, kolik jich ještě ABL (nebo někdo jiný) má? Otázka kardinální je, proč policie, BIS a jiné podobné orgány potřebují k činnosti tímto směrem nelegální zveřejnění nějaké nahrávky. Už byla v ABL policejní prohlídka pátrající po archivu těch nahrávačů? Hledají se nějaké Bártovy skrýše? Porovnává se už tlachání z nahrávek se skutečností? Kdo co od magistrátu koupil a za kolik? Tyto a další otázky musí stát co nejrychleji a veřejně objasnit. Pokud to neudělá, poškodí se ještě víc. Tragické je, že dnes už nikdo nerozezná podvržené nahrávky od skutečných, pravdu od lží. 

Soukromá partaj Víta Bárty 

Nejapné spory o jednoho poslance z ABL ve sněmovní komisi naznačují hodně. Proč dosud nikdo neobvinil VV ze spiknutí proti republice? Bártovy plány, už dlouho veřejně známé, jak proniknout do politiky a s pomocí demokratických mechanismů urvat ze státního rozpočtu co největší balík, můžeme lehce za spiknutí proti republice a demokracii považovat. O tom, že to myslel Bárta vážně, podal už dost důkazů. Jeho soukromá strana sedí ve Sněmovně i ve vládě. Vládnout smí, hlasovat smí, o její pobyt v poslanecké komisi, která nikdy nic nezkontroluje, se strhává kocourkovská bitka, výhodná jen pro zamlžování případu. 
	Veřejnost asi málo chápe závažnost těch posledních odposlechů. Ty už se nehodí pro nějaké šaškování. Ohrožena je pověst (a počestnost) nejvyšších státních činitelů. A bude-li ta pověst alespoň částečně zachráněna, zhroutí se BIS, neb vina na někoho padnout musí. Obchod s nahrávkami, zamlčování vážných indicií a důkazů před orgány státu by k rozprášení zodpovědné části BIS stačit měly. Demokracii ohrožují vysocí činitelé té demokracie, hanba s odposlechy je toho jen poslední činitýlek. 

O autorovi| Karel Steigerwald komentátor MF DNES
Foto popis| O autorovi| Karel Steigerwald komentátor MF DNES
Foto popis|

Razítkáři v akci
26.3.2012    Mladá fronta DNES    str. 08    Názory
    Karel Steigerwald        
Demokratický stát to dopracoval tak daleko, že v nedělní televizní debatě nejrozumněji mluví předseda komunistů. Buď BIS pět let tajila vážné nahrávky, pak má být zdecimována, nebo je dala předsedovi vlády a skončily v zásuvce. 
Stát má problém. A má ho už léta 

Janouška pustili, možná zmizel, možná se vynoří. Možná komunikuje s policií, ale možná už z velké dálky. Je dalším v bohatém sledu podezřelých i pachatelů, kteří čirou náhodou disponovali obrovským majetkem a čirou náhodou se policii vysmekli a zmizeli v zahraničí. Už první policejní kroky kolem Janouška vzbuzují ohromné podezření. Všichni víme, jak policie nakládá s opilci, kteří mají víc než dvě promile, ujedou od nehody, úmyslně ohrozí na životě svou oběť a ještě i pěšky pak prchají před muži zákona. S Janouškem tak nenaložili. Nikdo policistům neuvěří, že jednali podle zákona a podle zdravého policejního rozumu. Vypustili z cely stovky milionů, aby ty miliony mohly pracovat ve prospěch podezřelého, dnes možná i obviněného. A miliony, jak všichni víme, jsou dobří pracovníci. 

Pod koberec 

Stát má problém. Možná jeden z nejvážnějších za celé dvacetileté dějiny novodobé demokracie. Výše uvedení pánové jsou podezřelí z hodně vážných zločinů. Stát, rozuměj jeho orgány, je podezřelý mnohem závažněji. Se zločiny páchanými jednotlivci si demokratický stát poradit umí. Jak si bude umět poradit sám se sebou, bude hlavním tématem příštích týdnů a měsíců. Státní mechanismus je poškozen, a pokud skutečně dojde k jeho léčbě, bude to léčba, která jím otřese. Poslední kauzy patrně už koberec nezakryje. Zakryl už hodně, další kauzy už se pod něj nevejdou. Demokratický stát to dopracoval tak daleko, že v nedělní televizní debatě nejrozumněji mluví předseda komunistů. Připomeňme jeho argumenty: Buďto BIS pět let tajila ty vážné nahrávky, pak má být zdecimována a její činitelé přísně ztrestáni. Nebo je dala, jak jí to ukládá zákon, předsedovi vlády a prezidentovi, kteří je dali do zásuvky. To by bylo ještě vážnější. Možná však nahrávky z BIS nepocházejí, možná je nahrál v ABL dnes významný člen koalice Bárta. Nebo je koupil – buďto od BIS, nebo, hrůza, od někoho z vlády. Kolik dalších nahrávek má? Budou hrát stejnou roli jako pověstné archivy StB? Žádná z těchto možností není dobrá. Všechny zavánějí pohrdáním zákony, možná spiknutím, určitě plánem na vydojení státní kasy, jak to popsal Bárta ve svém slavném už projevu, který nikdo dodnes neoznačil za spiknutí proti státu, ačkoliv to spiknutí proti státu je. 

Mazání medu 

Pozor na med kolem úst. Budou s ním operovat politici – jako se zbraní proti jiným politikům. Zlatoústý Sobotka už s tím začal. Dělá však dojem, že sto milionů spadlých z nebe do aktovky levicového předsedy vlády Grosse neexistovalo. Palas, Fencl, Zgarba a další socialističtí boháči. Ale Grossovo zázračné zbohatnutí je stejný zázrak jako zbohatnutí těch dnešních es, kterým se nesprávně říká lobbisti, ačkoliv jde jen o čachráře s kulatými státními razítky. Jmenovat by se měli razítkáři, z razítek plyne jejich bohatství. Čeká nás mlžení či odkládání. Už teď nás varují, že Janouškovo opilství se může řešit měsíce, prý i léta. Bigotní a krkolomné výklady zákonů mohou celou věc zmrazit jak brouka v ledu. Už teď nám vykládají, že Janouška pustili, protože s policií spolupracoval, a proto k zadržení nebyly důvody. Ale zadržet ho měli především proto, aby se jeho miliony nepokusily přeměnit celý případ v jakousi lapálii, v níž svědci ztratí paměť, záznamy z kamer omylem zmizí a hlavní motiv bude, že neopatrná paní skočila nešťastnou náhodou přepracovanému podnikateli pod kola. Rodině postižené ženy dali policejní ochranku, aby ji chránila před Janouškem. Sami tak říkají, že důvod k vazbě byl a že útok milionů se dá očekávat. 
	Ale kdo to bude všechno otvírat? Kdo se postaví razítkářům a jejich politikům? Kdo otevře zločiny, které poškodí jeho politickou stranu? Platí u nás krátkozrakost, lžeme teď, tutlejme špínu teď, nehleďme, co bude zítra. Najde se statečný politik, který téma očisty, vyšetřování, soudů a trestů skutečně zvedne? Jistě, systém politických stran by to poškodilo, ale stát by se mohl dočkat obnovené důstojnosti a očisty. Ale co platí u nás víc – důstojný stát, nebo soukromé miliony zašité ve spolehlivé cizí bance? Hořekovali jsme na těchto stránkách novin už mnohokrát. Víme, že naše hořekování je razítkářům jen pro smích. 

Čekání na gigola 

Poslední velkolepý pokus o očistu poměrů pocházel z dílny ABL. Strhl voliče, přilákal je efektním heslem o dinosaurech a korupci. Výsledek byl hořký. Úpadek politiky do hlubin hodných nějakého nešťastného afrického pašaliku. Co dál bude? Komu voliči ještě uvěří? Nějakému dalšímu politickému gigolovi? Nebo se obrodí obě velké politické strany? Předhodí bezmála půl své generality, té staré i nové, soudům a kriminálům? Nebo vstane nějaký prorok obratnější než Bárta a sám slízne celou mocenskou smetanu? 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Nejmocnější je prolhané slovo
23.3.2012    Mladá fronta DNES    str. 12    Názory
    Karel Steigerwald        
Haiku Karla Steigerwalda komentátora MF DNES

My v Haiku jsme otřeseni. Pronikl mezi nás zbrojař. Odhalil to Paroubek na www.vasevec.cz/vip-blogy/jiri paroubek, 21. března ve 12.25 hodin: „Bývalý obchodník se zbraněmi Steigerwald útočí“. Veřejnost je pobouřena, virus v Haiku! To je horší než výprodej nahrávek z BIS. Po rezignaci volají stovky osobností-signatářů.
	Zbrojař rezignovat nehodlá. Jen se nejapně culí a naznačuje, že od té doby, co Paroubek vypadl z politiky, nemá už žádné další zakázky minometů. A dodává, že obchod se zbraněmi není nic špinavého. Zabíjejí se jimi nepřátelé. Tomu musí i Paroubek rozumět. Sám má ohromné nákupy šrapnelů – hází je kolem sebe a směje se, jak vybuchují. Není ale tak duchoplachý, aby si myslel, že my v Haiku kupujeme skutečné kulomety.
	Tvrdit, že Steigerwald je bývalý obchodník se zbraněmi, by mohl jen muž s inteligencí vyřazeného buldozeru. Paroubek má na mysli zbraně-slova. Jako každý vzdělaný člověk ví, že pravdomluvné slovo je zbraň nejmocnější. Opírá se o slavnou Hutkovu píseň, kterou si jako první v Československu broukal už 17. listopadu 1989 večer v kavárně. Ale jde dál za Hutku: pěknou paseku umí prý udělat i lež. Doporučuje zpěvákovi a ostatním, ať si to zkusí. Když jsme s ním hovořili, zanotoval potutelným hlasem funkcionáře: Mocná je zbraň, mocnější je právo, co je nejmocnější? Prolhané slovo...
	Uvidíme, co se vyvalí dál. Koluje už nahrávka, jak Steigerwald kupuje starší tanky. Na jiné nahrávce je slyšet, že v tanku dokonce jede!
	Tolik prozatím o zbrojařských nitkách, které Paroubek odhalil. V denní agendě máme ale ještě jednu fámu, která by mohla nadělat víc škody než pět Paroubků. Praktiky tajných styků, skrytých poradců a tajemných expertů, kteří se navzájem nahrávají, se prý zahnízdily i na ministerstvu kultury. Neznámá tajná komise, složená z němých cizinců, vybere prý předem domluveného nového ředitele Národního divadla z kruhů investičních poradců. Rozhodovat bude ta tajná komise podle neznámých kritérií, která jsou tak narafičena, že přes ně krom investičních poradců, kteří jinde pohořeli, nikdo nepřeskočí.
Komise je tajná, aby ji nikdo neovlivňoval. Je to první krok směrem k tajným ministrům, což je jediná spolehlivá zábrana proti korupci.
	Je to samozřejmě šeredná pomluva, která má narušit klidnou práci ministerstva i tvůrčí atmosféru v ND. My v Haiku jsme rádi, že se můžeme ministerstva kultury zastat. Nikdy by takovou tajnou politiku nepřipustilo. Výběrová řízení v kultuře budou průhledná. Komise budou známé, aby mohly své ortely veřejně obhajovat. Budou to osoby, které se v oboru orientují. Budeme znát i projekty kandidátů, abychom sami viděli, že rozhodování ministryně kultury se zakládá na seriózních informacích a rozumných plánech.
	Pro nás v Haiku je vždy příjemné, když se můžeme státního orgánu zastat proti pomluvě. Průhlednosti je v našem veřejném životě stále málo. I proto tak bují nahrávání, tajné styky, divná spojení spiklenců a jiné operetní prostředky politiky. Držme palce ministryni kultury, že otevřenost výběrových řízení na svém ministerstvu uhájí. Vyhne se tak křiku umělců, kteří tajná řízení a neznámá rozhodování nenávidí. A navíc – resort kultury jde příkladem!

O autorovi| Karel Steigerwald komentátor MF DNES
Foto popis| O autorovi| Karel Steigerwald komentátor MF DNES
Foto popis|

Hlasování o nedůvěře: vyskočte si z rozjetého vlaku
21.3.2012    Mladá fronta DNES    str. 13    Názory
    Karel Steigerwald        
Hlasování o nedůvěře vládě je zajímavý sport. Jeho smysl není velký, protože jen zřídka řeší politické rozpory. 
Obvykle je instrumentem k výrobě mediálního hluku zdarma. 
Úspěch s pádem vlády měl jen lídr ČSSD Paroubek, který Topolánkovu vládu položil v roce 2009. 
	I odhlédnuto od hanby, kterou pád vlády uprostřed předsednictví EU přinesl, byl to i vnitropoliticky úspěch jen danajský. Vláda Paroubkova nenásledovala, přišlo Fischerovo vládní provizorium, po něm volby, které Paroubka odstranily z jeviště a přinesly číselně nejsilnější vládu polistopadových dějin. O jejím pádu už potřetí neúnavně dává hlasovat Paroubkův následovník Sobotka. Smyslem bylo opět jen propagační divadlo opozice. 
	Některé státy pád vlády nepěstují. Volby dají mandát na určité období a hotovo. Vlády si mohou síly rozvrhnout a u voleb je zřetelné, co dokázaly, co ne. Takovému omezení rozumím: z rozjetého vlaku se nevyskakuje. Rozuměl bych také pádu vlády za podmínky, že novou vládu postaví opozice. Bořit a vzít pak odpovědnost, to má logiku. 
	Ale ani propagační šaškárny v parlamentu demokracii jak vidno neohrožují.

Šup do Vltavy
20.3.2012    Mladá fronta DNES    str. 08    Názory
    Karel Steigerwald        
Holešovská výzva je horší než ta nejhorší vláda 

Na ulicích nevidíme zástupy kajícníků, kteří před dvěma lety s nadšením volili VV, protože je uchvátilo heslo Pryč s dinosaury. Nikdo nevolá Drazí spoluobčané, odpusťte nám. Ale kdo měl mozek, musel si už tehdy říct: Dost velká pitomost, to s těmi dinosaury. 

Ministr Kalousek přirovnal potentáty Holešovské výzvy k malíři pokojů. Myslel tím Hitlera, ale mýlí se, ten nikdy žádný pokoj nevymaloval ani nebyl čalouníkem, jak se často říká. Byl ničím, odjakživa přemýšlel o celém lidstvu a plánoval pro jeho germánskou část zlepšení. Promrhal dědictví po rodičích, pak maloval podle fotografií obrázky, zásadně jen stavby a krajiny, lidi skoro vůbec. Už asi prozrazoval svou vrahounskou budoucnost. 

Nepracujeme, měníme svět 

Malíř pokojů, to už je práce, té se Hitler nikdy nevěnoval. Zajímavé je, že ani Marx, Lenin či Stalin a Gottwald nikdy nepracovali a krom nápravy světa neměli žádné povolání. Kalousek postřehl, že i vůdcové českého lidu (pod názvem Holešovská výzva) mají barvitý původ: věčný rebel s neuspořádanou existencí, bývalý armádní provianťák, hamižný taxikář s anarchistickými sklony. To jsou jen příklady. Svorně hlásají naprosté nesmysly, přesvědčeni, že čím větší hloupost, tím větší zájem o ni. Hitler šířil podobné nehoráznosti, úspěchu u lidí se dočkal až se splněním kombinace neschopnosti slaboučké výmarské demokracie s přesvědčením bohatých politických kruhů, že ten nacistický pitomeček se hodí k vyhnání komunistů, pak půjde taky. 
	Holešovská výzva je nesmyslné blábolení, které může nabrat na významu, pokud se ho nějaké relevantnější politické kruhy ujmou a pokud vládnoucí slaboučká demokracie bude generovat dostatek rozpaků, slabosti a neschopnosti. Levice se k tomu po kratším váhání chystá: k porážce pravice v podzimních krajských volbách se uliční buřiči jistě hodí. Otázkou je, co vnesou do politiky už tak zaneřáděné primitivismy, hrubostí a darebáctvím a co po nich v politice zůstane. Ospravedlňovat tento hněv ulice známými nedostatky vlády je mylné – požadavky a představy předáků z ulice jsou mnohem hrůznější než ta nejhrůznější vláda, jakou jsme dosud měli. Parlamentní levici jde o zastavení či oslabení a podkopání reforem, jak je tvoří vládní koalice, později o vítězství ve volbách. Měla by to dělat s rozmyslem, sama bude (pokud k moci přijde) reformy zavádět, většinou podobné jako nynější koalice. Mohlo by jí práci ztěžovat, kdyby jí za krkem jako povolební relikt seděli pouliční pretoriáni. Ale u nás se nemyslí dopředu, teď se ulice hodí, tak sem s ní. 
	Pomáhá tomu i vláda. Od voličů chce velké úspory. Zvyšuje sazby daní, omezuje sociální štědrost. Aby to lidé lépe chápali, odměňuje všelijaké náměstky či asistenty opulentními odměnami, každou chvíli promarní někde nějaké miliardy a za zbytečnosti či nákup předražených krámů vyhodí další, místo aby vydala přehledný výkaz, kolik ušetřila vláda a její přilehlé instituce. Veřejný prostor na skromnost a úspornost nevypadá – každou chvíli někde poletují miliony a miliardy, schopné nalákat na ulici další rozhněvané zuřivce. 

Vláda za to taky může 

Lidé myslí v obrazech, ne v účtech: miliarda v ovzduší či v kapse zlodějů a proti tomu rohlík o korunu dražší. To rozzuří i flegmatika. Do toho kapka slibotechny a nový politický program s lákavým názvem Šup do Vltavy je zde. Pokud vláda nebude schopná lepších výkonů a srozumitelné kampaně, ospravedlňující aspoň část restrikcí, bude s ní i s reformami zle. 
	Na ulicích kupodivu nevidíme zástupy kajícníků, kteří před dvěma lety s nadšením volili VV, protože je uchvátilo heslo Pryč s dinosaury. Nikdo nevolá Drazí spoluobčané, odpusťte nám. VV byly sice lépe zabalené než dnešní holešovští, ale už tehdy, kdo měl mozek, musel si říct: Dost velká pitomost, to s těmi dinosaury, to je zde jen proto, aby mě to omámilo. Možná, člověk je nenapravitelný, že voliči VV dnes nadšeně jako předloni souzní s holešovskými – ti mají ještě lákavější nabídku, než byli ještěři. Rozmlátit to všechno. Jinak je to podobné – hrubozrnný populismus, prázdná hesla, dráždění nejnižších lidských i politických pudů. 
	U nás platí, že volič, lid, ulice, to jsou spolehliví nositelé pravdy. Kdo řve na ulici, u toho je pravda i právo. Ale není to tak, každou tragikomickou politickou figuru předcházely něčí hlasy – už si někdo někdy sypal popel na hlavu, už někdo udělal závěry z toho, komu dal hlas? To neudělá nikdo, volič má pravdu, a proto tak krásně, vztekle, rád a hrubě nadává. 
	Rozčilení není program, psal TGM. Měl pravdu, ale je to politický nástroj. Rozčilený dav se dobře manipuluje, dobře ovládá. Obratný politik – máme jich v tomto smyslu dost – umí také dav dobře rozčilit. Rozmach holešovských buřičů bude dobrým měřítkem kvality naší rané demokracie, kvality vlády i opozice. 
	Zralá politická scéna by je z veřejného prostoru pro nepříslušnost rychle vytlačila. To vytlačení má obvykle podobu nezájmu. Řvou, řvou, nikdo si jich nevšímá, pomalu utichají a zmizí. Do demokratické politiky se nehodí. Kdo je bude pěstovat, veřejný prostor ještě zhorší. Ale tento přístup je u nás pravděpodobnější. Kýč zuřícího bezmocného lidu, jemuž ti nahoře křivdí, je stále v oblibě. Investice do holešovských hulvátů se vyplatí. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Žil byl jeden stát, neměl nás rád
16.3.2012    Mladá fronta DNES    str. 10    Názory
    Karel Steigerwald        
Haiku Karla Steigerwalda 

Haiku dnes začíná svůj oblíbený seriál pohádek pro voliče pod delším společným názvem Za devatero gorami, mezi Šumavou a Kérkonošami, byl jedenkrát zlej štát. 
	Měl pět parlamentních hlav, plival sazby a polykal daně. Rád chrlil oheň a zvýšenou daňovou zátěž. Měl ale i jiné triky, jak voliče trýznit. Špatně hlídal registraci automobilů. Kašlal na to, byl rájem kradených aut s platnými dokumenty. Když se na to přišlo, plakal, kdo kradené auto v dobré víře koupil, nikoliv kdo ho ve zlé víře ukradl. Přitom auto z nebe nepadá, má výrobce, všelijaká čísla, dokumenty o koupi a prodeji - když ho někdo koupil, musel ho jiný prodat. Na tyto okolnosti zlý stát kašlal, není prej policajt. Marné bylo úpění voličů, že má bedlivě hlídat, kdo přihlašuje kradené auto. Má na to úřad, odborníky, plive spousty předpisů. Rád ale toleruje lumpy a trestá poškozené. On uzná ukradené auto za neukradené, legalizuje to, následky nesou poškození, stát se směje. 
	O tom, jak lehce je možné v tom státě ukradnout cizí nemovitost, jsme psali minule. Dnes přidáme, jak ten stát s těmi pěti hlavami řádí mezi studenty. Nechá je léta studovat na podivných školách. Žáky to stojí peníze, úsilí, čas. A jednoho dne pět hlav konsenzuálně zasyčí: čáry máry, škola fuč, táhni pryč. Důvodem je, že stát léta nechal bez povšimnutí, že někteří učitelé šmelí a podvádějí. Nechal studenty v dobré víře, že jejich škola je opravdu vysoká, darebáky zase, že to nepraskne. Když to konečně prasklo, ačkoliv to kdekdo věděl dávno, darebáci ze školy včas utekli. Dnes už asi podvádějí jinde, potrestáni jsou žáci, kteří nic neprovedli. Pět hlav státu se jim šklebí. 
	Až na jednoho zločaroděje Dobeše, který chce křivdu z žáků sejmout. Porušuje tím zákony, křičí další hlavy, a formulují tak přesně politický problém zlého státu: zákony se dodržují jen tehdy, když škodí lidem. Kdo je poruší či obejde, aby neškodily, sklidí oprávněný hněv. Ne však vždy. Jindy zas se zákonů dbát nemusí, protože je mínění, že se tak koná vyšší dobro, než zákon zmůže. 
	Shrnuto: ve zlé zemi se netrestají učitelé, kteří podváděli, nýbrž nevinní žáci. Těm školu podle zákona seberou. 
Nikdo přitom ani nepřihlédne, kolik doktorů práv z let komunismu poletuje jako dravci tou zemí. Dělají, že výuka práva za komunistů byla lepší než za podvodníků v Plzni. A raf, rvou panenské maso lidí. 
	Tak to ve zlé zemi rádo chodilo. Cílem nebylo, aby se žilo v bezpečí a v právu. Cílem byla rvačka hlav. Rafaly po sobě, ohlodávaly se, zkoušely se zadávit. Dělaly proto ustavičné spolky, dvě proti třem, jindy zas dvě proti dvěma za chechtotu té třetí. Někdy rafaly jen tak, do vzduchu. Z pokousaných krků tekla korupční krev, krajina potřísněna krví nevinně zakousnutých, auta evidována halabala, nemovitosti kradeny nazdařbůh, studenti všech škol státu se třásli. Nepodvádí se na naší škole taky? Neocitneme se najednou na suchu? Podezíravě hleděli na své pedagogy: Jsou to taky darebáci? 
	Každá pohádka má dobrý konec, i ta naše. Hlavy syčely, kradly a vylamovaly si zuby na problémech, které samy vytvořily a které jinde nemají. A tak se voliči zvedli a šli bydlet do zemí levných vajíček za horami. Příště: Jak zlý stát slezl z pece a šel za voliči do světa na vandr. 

O autorovi| komentátor MF DNES
Foto popis| O autorovi| komentátor MF DNES
Foto popis|

Staronová politická karta: hubit úředníky
13.3.2012    Mladá fronta DNES    str. 08    Názory
    Karel Steigerwald        
Ministr Kalousek hodlá zrušit řadu zbytečných úřadů. Je to idea, která se objevuje pravidelně. U veřejnosti je oblíbená, ale vždy končí neslaně a nemastně. Stát je velmi drahý, špatně fungující podnik, zaměstnává v nejroztodivnějších úřadech zbytečně mnoho lidí, často na činnost, kterou nikdo nepotřebuje. 
	V časopise Laissez Faire sestavil už před lety ekonom a politik Petr Mach pestrý seznam podivných státních úřadů, až zrak přechází. Většina z nich existuje dodnes. Je to divný trend: úřady jsou nezrušitelné. Když jeden zrušíte, vzniknou dva nové. Když dva spojíte v jeden, je ten nový pětkrát dražší než ty dva původní. Ubývání úředníků běží pomaleji než narůstání. Druhý trend: úředníků je stále více. Pronásledování úředníků zvýší jejich počet. A třetí trend: za vlád socialistů počet úředníků výrazně stoupá, za vlád pravice mírně klesne. Přeměnit státní správu v racionální soustrojí je úkol jiného typu než Kalouskovo vyhánění úředníků. To jejich počet zase o něco zvýší. Začít se musí odshora: co stát dělat musí, co nemusí. Pak škrtat zbytečné činnosti. Po nich úřady. Ale i tady platí: nakonec bude úředníků zase víc. Minimálně o okresní expozitury úřadu na likvidaci zbytečných úřadů. Není záchrany.

Co nám škodí
8.3.2012    Mladá fronta DNES    str. 14    Názory
    Karel Steigerwald        
Prezident kritizuje proces. Dojít k němu ale muselo
Kdo chce v Bártově procesu vidět něco pozitivního, může si představit, že jde o bod obratu, po němž politický pohár nezdravých poměrů přeteče. Ale doposud jediný výnos z procesu je Johnovo prohlášení, že se nikdy nesešel se Škárkou, protože nesnáší jeho psa.

Prezident má pravdu, Bártův proces je trapná komedie, která škodí nám všem, nejen těm komediantům v soudní síni. Není těžké rozpoznat, že všechny ty ostudné příhody, únosy s pytlem na hlavě, intriky hodné českého žoviálního mafiánství, poletující miliony, trapnosti a lži, lži a trapnosti - že to republice škodí. Prezident použil přesný termín: absurdní reality show. Reality show je televizní pitomost, v níž se chtivcům ukazuje špinavé prádlo a ubohost lidí, kteří se k té nestoudnosti propůjčí. Že se z toho všeho může stát i politická strana, dokonce i vládní, je všeobecné překvapení. Rozčarováni jsme všichni, nejen voliči těch křiváků. Ochota, s níž se lídrové VV obnažují bez ohledu na boláky, které jest nám s nechutí pozorovat, je překvapující. Asi je Bůh, jak se říká, ranil slepotou. Politika je zničující vášeň. Inteligentní a ctihodní mužové a ženy se před našimi zraky mění v choromyslné hlupáky a lháře.

Co škodí víc?

Otázkou ovšem je, co s tím. Měl se ten proces nekonat? Nevím, jak by to bylo možné - nechutnosti lídrů VV se konaly příliš před zraky veřejnosti, než aby je bylo možné po starém způsobu ututlat. Že proces běží, je zatím jediné plus celé aféry. Důležité je, jak poběží dál, kam doběhne, jaké budou rozsudky a čím budou podložené. Známe mnoho dalších afér, které republiku poškodily - procesy k nim dodnes žádné. Neukazovat hanbu před soudem, aby se nepoškodila dobrá věc, je bohužel velká a silná tradice a neblahý zvyk nejen starého režimu totalitního, ale i nového, demokratického. Všichni známe případy nestoudnosti, které se ututlaly, aby se nerozpadla koalice, aby nebyla pošpiněna naše strana, státní zájem či jiné dobro.
Co škodí víc, proces ututlaný, nevzniklý, nebo proces veřejný? Pach stoupá z obou, proces veřejný může sehrát i očistnou roli. Proces ututlaný naopak pach zvyšuje. Z tohoto hlediska může být škoda, kterou Bártova reality show na nás všech páchá, dokonce očistná. Důležité je, jaký obraz proces předvede - půjde o zákon a spravedlnost, nebo zas jen o právnické křiváctví a křiváckou politiku? Spravedlnost v demokratické republice přece neznamená, že se nepáchají zvěrstva a ničemnosti, nýbrž že trest je takřka neodvratný. Naše spravedlnost dosud, víme to všichni, dokázala tresty naopak spíše a častěji odvracet než zaručovat jejich neodvratnost.
	Možná měl prezident, když už se teď vyjádřil, připomenout škodlivost procesů, k nimž v minulosti nikdy nedošlo, ač mělo. Politické strany takových kauz nastřádaly mnoho, ale vždy k rozhořčení či úžasu veřejnosti z procesního projednávání pomocí různých kliček vyvázly. Možná však vzhledem k nevalné pověsti soudů a chatrnosti jejich suverenity by se k procesu prezident před rozsudkem vyjadřovat neměl. Prezidentské slovo váží hodně, leckdo z aktérů by si ho mohl vzít zbytečně či nadbytečně a nad hranu spravedlnosti k srdci, což je chování často v minulosti soudům vyčítané.
	Tím poškozením mohl prezident myslet také poškození zcela konkrétní: někteří z aktérů, vysoké osoby VV, poslanci, skončí pravděpodobně ve vězení. Ať už za korupci, či naopak za křivé obvinění a lži. Koaliční strana utrpí vážné rány. Koalice může mít pocit, že to ohrožuje její existenci. Pro některé předáky to může být signál k dalším zákulisním kombinacím - co s vládou, jak ji proměnit, jak udělat jinou koalici, koho z vlády, koho do vlády. To je terén, v němž se holduje takzvaným záchranám hodnot. Vznikají kuriózní kombinace, fantazmagorické plány a záměry, které mívají jediný výsledek: zástavu vládního stroje, hledání cest k náhlým volbám, provizorní vládní sestavy. Mistr intrik Kalousek byl ochoten vládnout s Paroubkem za podpory KSČM, aby zachránil - už vlastně nevím co. Jen všeobecný odpor způsobil, že od svého záměru uskočil a vydával ho jen za důmyslný (a všem zcela nepochopitelný) trik v zájmu dobra.

Oči pro pláč

Proces Bárta kontra Kočí mohl by se takovým spouštěčem politického fantazírování stát. Ostatně i před soudní stolicí se probírají všelijaké tajné plány převratů, které měly politickou scénu, jak se říká, předefinovat. Proč by k podobnému předefinování nemělo dojít poté, co se za některými předáky, poslanci či poradci zavřou dveře vězení? Kdo se těšil, že silná vládní většina zaručí klid na reformní práce, ten má dnes oči pro pláč. Premiér Nečas tuto zatáčku smrti pravděpodobně zvládne, koalice bude pokračovat. Ztráta poslanců ji ale oslabí. V nějaké podobě do nejbližších voleb přežijí i VV. V plánech vlády je ještě dost zajímavých položek, pro něž stojí za to, aby se vláda udržela do řádných voleb.
	Kdo chce v procesu Bárta kontra obálky vidět něco pozitivního, může si představit, že jde o bod obratu, po němž politický pohár nezdravých poměrů přeteče. Takový optimista však musí mít hodně dobrý zrak, doplněný představivostí. Doposud jediný výnos z procesu je Johnovo prohlášení, že se nikdy nesešel se Škárkou, protože nesnáší jeho psa. Pes jako záruka mravnosti v politice, to je věru dobré.

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Ubohost a soud
6.3.2012    Mladá fronta DNES    str. 10    Názory
    Karel Steigerwald        
Rozsudek nad Bártou: vpřed, nebo vzad? 

Kdo dnes nastaví čelo a pohne spravedlnost vpřed, bude zítra v ozdravené politice sklízet. Kdo by měl jít do lochu, bude se bránit. Bitva o budoucnost bude větší než bitva o pár Bártových obálek. Místo pro hrdiny je i dnes, v té pošmourné a usmolené republice. 

Proces století to rozhodně není. Ty jsou teprve, doufejme, před námi. Veřejnost zaujal, protože před soudem stojí vrchní vymetač dinosaurů, poletují tam hmatatelné statisíce, hemží se krásnými ženami a vůbec je neskonale trapný. Kdyby měl Bárta víc fištronu, jakž se chce veřejnosti jevit, udělal by na rozdané statisíce smlouvy o půjčce se splatností kdoví kdy, měl by dlužníky v hrsti a každý státní zástupce by na něj byl krátký. Půjčovat může, kdo chce, komu chce. Když na to má. 
	Ale u VV to probíhá všechno jinak: pomluvy, lži, pravdy, polopravdy, vše v dračím chumlu. Už se tím rejem zničili jako politická strana, po příštích volbách je více už neuvidíme. A ještě ke všemu – praotec strany a ředitel vyhlazování korupce před soudem za korupci. To je jako čert v kostele. A před tím soudem vylévají ze stranického škopku zbytek špíny, co jsme ještě neviděli. Pozoruhodné je jediné, volič by měl zbystřit: právě strana, stranička, mizející sen o politice, už jen chátrající mlžina, jde k soudu. Jako první. Máme před očima mnoho dalších procesů stoletého formátu, bez krásných žen, zato s miliardami. Bártův proces zničí jen to, co už je stejně samozničené. 

Přijdou procesy století? 

Skutečné procesy století, budou-li, otřesou politickou scénou, o tom není pochyb. Činné orgány se k nim blíží i neblíží, tušení zla obstupuje celou politickou scenerii. Kdo nerozumí (Sobotka, jenž nejvíc křičí „shoďte vládu“), tomu opakuji: zprava doleva a zpět. Marné jsou verbální výkřiky o pachatelích. Kam hrábnete, tam pachatelé jsou. Stopa vede kamkoliv do vysoké politiky – tak vypadá proces století, ne nějaké usmolené handrkování slečen a trapných amatérů bez vkusu a rozumu. Neříkám tím, že předáci smějí své poslance podplácet, říkám jen, že spravedlnost se pro sílu důkazů nemohla nevrhnout na nejslabšího. Říkám jen, že proces století otřese vším, ne nějakými krasavicemi a vyčichlými seladony. Bárta přežil v politice hanebný plán, ba přímo protistátní spiknutí, jak pomocí politiky vysávat státní peníze. 

Protistátní zločin 

Teď jej vyslýchá soudce kvůli pár statisícům, které nešikovně distribuoval mezi svůj nepokojný a zrádný lid. To je, počkejme na úradek soudce, buďto sprosté podplácení politického šíbra, nebo šlechetný dar lidumilného boháče. Plán, jak s pomocí politických pozic vysávat ze státu peníze, je zločin proti státu. Rozumíte dobře: zločin protistátní. Dokonce spiknutí, bylo jich u toho víc. Celá parta VV. Nikdo je nežaloval, Bárta měl ještě perspektivu. Nebo, o to hůř, za protistátní zločin tuto praxi nikdo nepovažoval. Mohli byste se teď polepšit, páni státní zástupci, a žalovat to. Namočil se zas jen ten nešika Bárta, máte ho v hrsti. Co ho to napadlo nahlas vykřikovat a zapisovat takové plány? To mu nestačilo je tiše uskutečňovat? 
	Ať už Bártu odsoudí, nebo se stane šlechetným dárcem, politicky je mrtev už nyní. Zapleten je šeredně, to politik nesmí být. Chce řídit věci veřejné (nemyslím tu politickou stranu, myslím nás občany), ale dovednost, s níž to řízení nabízí a předvádí, je otřesná. Svou stranu destruoval, nás znechutil. 
	Poučte se, pane Bárto, třeba u předsedkyně Sněmovny Němcové. Je v politice dvacet let, nic z toho, co jste nabral za pár měsíců, se k ní nikdy nepřilepilo. Vidíte, jak je ctnost vzácné koření? Vy jste se ale podržel Miloše Zemana. Ten chtěl v akci Čisté ruce zavřít sto tisíc tunelářů a v kriminále mu uvázl jediný – jeho ministr financí. Vy, na lovu dinosaurů, ulovil jste sebe. Za svou pověst i za (dejme tomu) intriky nepřátel, je každý politik přímo odpovědný. Nemít skandály a aféry patří k základní politické dovednosti. To ale není téma pro soud, ten bude řešit, zda byl spáchán trestný čin a jaký. 
	Soud to snadné nemá. Proces je, ať chcete či ne, výsostně politický. Všechny politické okolnosti se budou zvažovat. Pokud soud obžalovaného osvobodí, bude to muset mít pětinásobně podložené pravdou, aby tomu aspoň někdo uvěřil. I tak zůstane pocit hořkosti: už zas jednoho pustili! Ale i rozsudek o vině musí být pětinásobně věrohodný, aby veřejnost uvěřila, že jako obětního beránka pro uchlácholení davů nezaplácli zmírající můru, nýbrž že potrestali podle zákona pachatele. 
	Poměry u nás, bohužel, jsou rozkolísané, důvěra v cokoliv politického a státního je malá. Perfektní provedení Bártova procesu ji může maličko zlepšit. Že vůbec k procesu došlo, je první krok. A ještě víc se zlepší, když přijdou další kroky. Pokud jsou politici, kteří namočeni nejsou, měli by Pandořinu skříňku s pekelnými větry či lahev s hrozivými ďáblíky otevřít – politický systém ani demokracii to nepovalí. Naopak, to zdravé a slibné přežije. Kdo dnes nastaví čelo a pohne spravedlnost vpřed, bude zítra v ozdravené politice sklízet. Nečekejme ale, že to bude zítra. Kdo by měl jít do lochu či jen z politiky pryč, bude se bránit. Bitva o budoucnost bude větší než bitva o pár Bártových obálek. Místo pro hrdiny je i dnes, v té pošmourné a usmolené republice. 
	Rozsudek nad Bártou, styl toho rozsudku a jeho přesvědčivost, to bude dobrý kompas: vpřed, nebo vzad. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Tři příhody a maglajz
2.3.2012    Mladá fronta DNES    str. 10    Názory
    Karel Steigerwald        
Haiku Karla Steigerwalda 

Nejprve drobnosti: Ke kdejakému státnímu úkonu musíte donést úřadům tisíc potvrzení a razítek, ukázat svou bytost živou, dodat svědky. Ale k tomu, aby vám ukradli pozemek, stačí zlodějovi padělat kus papíru. Ani vám neřeknou, že vám ho ukradli, ačkoliv pozemek stejně jako uhelný důl nikdo neodnese. Pachatelé jsou známí, přeprodejci také, vrátit pozemek a potrestat zloděje je prakticky nemožné. Brání tomu zákon. Jde asi o jakýsi zákon doktora práv Josefa Švejka. 
	Druhá věc: Už zas marně zakazují KSČM. Říkají, že nemají dost důvodů. Jako by slovo komunistický v názvu politické strany nebyl dostatečný důvod. Zkuste založit Českou stranu nacistickou či Moravskou fašistickou unii. Do stanov dejte, že je to strana demokratického nacismu. Nepomůže vám to, stranu nepovolí. Podobně dopadl člověk, který v Semilech vyvěsil hákový kříž pod rudou hvězdou na baráku. Člověka i s transparentem sbalili, hvězda tam rudě září dál. 
	Nedaří se však vysvětit, proč na tom siroty komunismu jsou lépe než siroty nacismu. Zla napáchala obě hnutí stejně, v tom to nebude. Vysvětlení je lehké: siroty nacismu jsou řvoucí přiblblíci na okraji našeho světa. Na těch nikomu nesejde, nacismus nikdo nelituje, zato sirotami komunismu je náš svět prolezlý, jsou nahoře i dole, uvnitř i venku. Nejen oni, ale i jejich děti, vnuci, co tam měli strejdu, tátu, mámu. Pro všechny kus pěkného života, pionýrské tábory, branná cvičení s ukázkami Lidových milic, volejbal, mají na to zvracet? Raději říkají: Bylo to něco jiného. A chrání to zuby nehty. Mělo by se to dát pro pořádek do zákona: Nacismus byl hnůj, na komunismus máme pěknou vzpomínku. 
	Co mají obě příhodičky společného: Ta první znamená, že stát pohrdá majetkem lidí, který má v pozemkových knihách hlídat. Když ten majetek někdo ukradne, nestřílí se z toho. Majetek je nic. Ta druhá příhoda říká, kdo to stát naučil. Ten, kdo čtyřicet let bral, co kde chtěl, protože měl vědeckou teorii, že soukromý majetek je překonaný, že všichni mají všechno dát všem. 
	A do třetice, Česká televize objevila nový typ pořadu: Co by s našimi dějinami bylo, kdyby se stalo něco jiného, než se stalo. Pořad je přitažlivý pro diváky, protože poutavou formou neříká nic ani o dějinách, ani o lidech. Skládá se z kombinace notoricky známých fakt a vymyšlených blbostí. 
	Příklad za všechny: Kdyby se Československá republika na podzim 1938 bránila nacistickému Německu, po válce v roce 1945 by byla označena za agresora a původce války a pohraničí by připadlo Němcům. Proč to v televizi vyrábějí a vysílají, není jasné. Asi věří, že snaha zaujmout diváky je ve skutečnosti soutěží o vynalezení co největší hovadiny. 
	Pořad České televize s oběma příhodami souvisí takto: Jen v takovém maglajzu, jímž se naše společnost brodí, se někdo odváží divákům tu slabomyslnou kontrafaktuální historii nabízet. Stát neumí zavřít ani zloděje, kteří kradou viditelně, neumí vrátit majiteli včera ukradený pozemek. Proč by potom Česká televize nesestavovala hloupé a nekvalitní pořady vycucané z prstů? 
	Mnohem hůře by vypadaly programy, které by se seriózně našimi moderními dějinami zabývaly. Dívat se pod sukni dějinám Komunistické strany Československa je nepochybně daleko složitější než fantazírovat o tom, co nebylo, či přežvykovat do nekonečna druhořadé dokumenty o nacismu. 
Možná by Česká televize mohla udělat pořad, jak to dopadne s republikou, až tato úroveň zvítězí všude. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

TGM, Beneš, Havel, tři zásluhy
1.3.2012    Mladá fronta DNES    str. 09    Názory
    Karel Steigerwald        
Senát schválil zákon, že se prezident V. Havel zasloužil o svobodu a demokracii. Je to už třetí zákon podobného typu. První byl TGM, druhý E. Beneš. 
Všechny tři zákony vyjadřují úctu republiky významným politikům. 
	TGM je na tom nejlépe, jeho politický osud je odlehlý, úcta je zdvořilá, trvalá, bez emocí. Výjimečný je, že stál v čele, když republika vznikala. To se opakovat nedá. Má ale i kritiky, že bořil císařství. Někdy zasahoval do demokratické politiky, kterou stvořil, i nedemokraticky. Beneš je na tom hůř. Kritiků má hodně, jeho politické činy jsou rozporuplné. Stál hned dvakrát v čele zániku republiky. To zákon nezmění. Konfliktní je i Havel. Kritizují ho komunisté, že je hubil, i nepřátelé komunistů, že je nehubil. Ti uprostřed ho obdivují za demokracii. Myslím, že Havel by pro zákon nehlasoval. 
Smysl těch tří zákonů je malý. 
Možná by stačil jeden: každý pan prezident se zasloužil o stát.

Rampula, nebo já
27.2.2012    Mladá fronta DNES    str. 08    Názory
    Karel Steigerwald        
Čtvrtá cenová skupina spravedlnosti 
Možná, že bitva o očistu veřejného života je mnohem dramatičtější, než se jeví. Nutná bezpochyby je. Nikdo neví jasně, kam pletichy sahají, co se jejich odhalením zboří, kolik kriminálů to naplní, kolik poslaneckých lavic a ministerských křesel vyprázdní. 

Doposud to bylo tak, že jsme nejrůznějším aférám a skandálům nerozuměli. 
Nevěděli jsme, kdo je pachatel, kdo nevinný, kdo falešně nařčený a kdo je za tím. Cítili jsme, že za tím je politický vliv, tlaky a konexe. Prorůstalo to i ono, politika, obchod, peníze, známosti. V rukou jsme skoro nikdy neměli nic určitého, veřejností kolovalo naopak nesmírné množství fám, dohadů a kombinací. Hráči těch historek byli vesměs nedůvěryhodní. Už od pohledu a podle vyjadřování divné typy, nikdo na ně nic neměl, nic se jim nestalo. Vzduchem poletovaly fotografie, nahrávky, kýmsi zveřejněné tajné spisy. 

A je tu válka 

Věc pokročila. Máme před očima válku ve státním zastupitelství. To je (má být) jedno z nejvyšších hájemství spravedlnosti a právního pořádku v republice. A zas – nejasno, vzájemná obviňování lidí, kteří se pohybují přímo v chrámu práva a pohybují se tam způsobem, jako by šlo o čtvrtou cenovou skupinu spravedlnosti. 
	Stopy vedou k Rampulovi, ale kdo ví, co je to za stopy. Zas není případ za co chytit, zas jsou mlhy a tvrzení účastníků, která se vyvracejí. Ničemové vnikli do kanceláře státního zástupce Grygárka, ale nebyli to ničemové, nýbrž legálně vyšetřující policie. Jedno tvrdí jeden zástupce, druhý zas opak. Státní zástupce Rampula má odejít, protože zdržuje kauzy a jsou kolem něj obavy. To říká ministr spravedlnosti, protiútočníci rozšiřují, že toho ministra už z křesla vyhazuje ODS. Ta to popírá, ministr sám říká: Když nepůjde Rampula, půjdu já. Rampula podá dnes (říkal včera) trestní oznámení na svého předchůdce státního zástupce Mečla. Nejvyšší čas, aby po sobě začali střílet. Aby vozy státních zástupců vyletovaly do povětří a aby ty bomby kladli jiní státní zástupci. Tak fuj je ta situace. 
	Celá ta komedie má jakýsi vůdčí pohled: chtěli bychom (my ostatní,) aby se vyšetřování velkých korupčních kauz hýbalo. Aby začal vznikat dojem, že orgány, které se starají o právo, byly stále nezávislejší na politice i milionech a stále přesnější a účinnější. A v tom vede ministr se státními zástupci Mečlem a Zemanem nad Rampulou a Grygárkem o několik bodů. Něčím už ti první pohnuli, z druhé dvojice jde obava, že zas všechno zastaví. Poslední Rampulův tah, zveřejnění videonahrávky, bere mu další body. Takto se nechová státní zástupce, nýbrž druhořadý parlamentní pletichář. Podle toho se tedy orientujeme, víc záchytných bodů není. 

Kolik kriminálů se naplní? 

Možná, že bitva o očistu veřejného života v republice je mnohem dramatičtější, než se jeví. Nutná je, o tom nikdo nemá pochyb, ani pleticháři. 
	Nikdo neví jasně, kam pletichy sahají, co se jejich odhalením zboří, kolik kriminálů to naplní, kolik poslaneckých lavic a ministerských křesel vyprázdní. Nervozitě ministerského předsedy se nelze divit: potřebuje dávat do pořádku veřejné finance, daňové systémy, zdravotnictví, sociální síť... což seznam naléhavých témat nevyčerpává. A místo toho má na krku to nejtrapnější: válku státních zástupců. Válku, ke které nikdy nesmí a nemá dojít, ale ke které dochází často nejen v amerických krimisériích. Je to rozhodující uzel v boji s politicko-ekonomickou kriminalitou. Bez jasných poměrů ve státních zastupitelstvích se nepohnou dopředu ani další složky, policie, soudy a následné očistné převraty v politických stranách. Těch se nynější válka zastupitelů týká nejvíc: na poměrech mají největší vinu. Doposud ji skrývaly za hlahol boje opozice – koalice, ale to už nevystačí. Jasno je, že opozice a koalice jsou v tom namočené stejně, každá jindy, všechny stejně. I odtud pramení obtíže při rozmotávání problému. Proto se také vyvinula technologie, jak problém rozmotávat a nikdy nerozmotat. 

Každý má na krku kauzy 

Tu technologii šlechtily všechny partaje ve vzájemném porozumění. Jak potřebné je rozhodnutí všech politických stran, které kdy byly u moci: Nejen vy, ale i my, bohužel, i my... ČSSD například tvrdí, že boj o Rampulu je důsledkem snahy VV ututlat kauzy, které se VV týkají. Ale ČSSD sama má dost vlastních kauz, většinou nehezkých. Ví o tom? Nebo: Chtějí VV, partaj divně prolezlá, hlavně získat ministerstvo spravedlnosti, nebo hlavně rozjet likvidaci světa korupce, jak slibovaly? Představitelé moci i opozice do problému státních zástupců naházeli spoustu dýmovnic. Všichni vědí proč. Premiér správně říká, že válka státních zástupců je pro stát zničující. Že mají vyšetřovat, ne spolu válčit. Ale to víme všichni. Tyto evidentní postřehy nám žádný politik říkat nemusí. 
	Od vlády čekáme, koho kopne do zadku a zda ten kopanec bude nám, kteří horujeme pro zákon a spravedlnost, naprosto srozumitelný. Že si pak s nadějí řekneme, už to konečně začalo. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Začne konečně kapitalismus?
24.2.2012    Mladá fronta DNES    str. 10    Názory
    Karel Steigerwald        
Haiku Karla Steigerwalda komentátora MF DNES

Když bylo Haiku ještě mladé a rozjívené, rádo zpívalo tehdejší hit: naše vítězství je jisté, vzhůru na kapitalisté! Když pak dostalo rozum, zpěv otočilo proti Rusům: Běž domů, Ivane...
	Napsal mi čtenář, že jsem dvacet let vychvaloval kapitalismus a teď, když se hroutí, nadávám na vládu, které jsem tolik lezl, víte kam. Jak si to má vysvětlit? V otázce podle dikce už byla i odpověď: jsem kariéristický idiot. To je odpověď dobrá a razantní. Bude se líbit.
	Komunista Václav Kopecký kdysi napsal: „My komunisti jsme nikdy nesouhlasili, když nám F. X. Šalda vychvaloval baroko.“ V duchu Brožíkova obrazu Mistr Jan před koncilem kostnickým jsem si představoval podobný obraz, jak Mistr Šalda vychvaluje baroko. A teď v tom sám lítám, vychvaloval jsem čtenářům kapitalismus.
	Nevím ovšem, co se tím slovem myslí. Má odjakživa krvelačnou pověst. Je teď všude krize hospodářská, finanční i politická. Z toho se dělá závěr, že kapitalismus končí a bude něčím asi lepším nahrazen. Nikdo neříká čím. Co končí, také nikdo neříká. V krizi jsou státy, jejichž vlády mají každý rok k dispozici víc než polovinu všeho bohatství, co v zemi za rok vznikne. Navíc dělají závratné dluhy, půjčují si, jak chtějí. Peníze, které takto získávají, rozdávají občanům podle vlastní úvahy. Myslím, že to nejsou vlády kapitalistické, nýbrž socialistické.
	Dalším pachatelem potíží jsou některé banky. Půjčovaly občanům nazdařbůh, s vědomím, že občané peníze nevrátí, protože je vrátí vlády. Vlády jsou věčné, peníze vrátí, vezmou je občanům. Pro banky je lepší vybírat od vlád než od občanů. Říká se tomu záchrana bankovního systému, krmeného státem. Nejde o banky kapitalistické, ale o socialistické přídělovny.
	Třetím okruhem pachatelů jsou velcí zloději. Jejich obrovské krádeže otřásají hospodářstvím. Krádeže se někdy jmenují finanční operace, jindy mají názvy ještě složitější. Záda těmto pachatelům kryjí vlády svými politickými šmodrchanicemi. O těch vládách jsme už řekli, že nejsou kapitalistické. Z tohoto propletence zištných zlodějů, bank ve vleku politiky vlád a vlád ve vleku politiky bank, udělal čtenář závěr, že kapitalismus končí. Je to obecně šířený omyl. Příčinou krize není kapitalismus, nýbrž skutečnost, že ještě nezačal. Ještě nevládne nikde svobodný trh a racionální vlády, které svobodu trhu nepoškozují a nezabraňují lidem v tvorbě blahobytu a v rozšiřování svobody. To jsem vždy vychvaloval a to vychvalovat budu dál. Bohužel se tato svoboda hospodářství i svoboda občanů prosazuje zřídka, na chvíli, dušena jinými úmysly vlád. Ve všech zemích vládne opak. Ten by měl skončit.
	Co je ten opak a co je příčinou krize? Jsou to bludné politické ideály různých Robespierrů, které se realizací obracejí v opak. Je to ustavičná vůle obohacovat se na úkor veřejných rozpočtů, také vůle všechno možné zbytečně řídit a regulovat, k tomu i vůle krást a krýt to „veřejným zájmem“. Také potřeba vlád shromažďovat co nejvíc daní a dluhů, aby za ně mohly korumpovat voliče plněním různých nesmyslných slibů. To ale není svobodný trh neboli kapitalismus, nýbrž regulovaný svět. Proč nekončí ten a proč konečně nezačíná kapitalismus?

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Státu se bojte
22.2.2012    Mladá fronta DNES    str. 10    Názory
    Karel Steigerwald        
Bezpráví a arogance vlád je u nás příliš

Napíšou nám orgány: vše proběhlo podle zákonů a předpisů. Budou si myslet, tím jsou z toho venku. Omyl, tím hůř. Trýznit lidi podle zákonů a předpisů je mnohem horší, než když to dělá zlá vůle jedince.

Oběť justičního omylu, kterou stát držel omylem ve vězení a osmnáct let jí bránil dosáhnout spravedlnosti, byla včera zase u soudu. Domáhala se odškodnění za učiněná příkoří. Soud přiznal za kriminál 366 tisíc.
	Vědět, kolik takové utrpení stojí, je obtížné. Rathovi za neodborně provedenou divadelní facku, kterou si v očích mnoha zasloužil, přiznal soud sto tisíc. Tisíce vězňů za čtyřicet let bezohledného protiprávního režimu nedostaly nic nebo stokoruny, pár tisíc. Statisíce sedláků, s kterými zatočili samozvaní rudí násilníci zcela mimo zákony, nedostaly nic. Hledej míru, komu kolik a za co, zblázníš se.
	Tři facky Rathovi mají cenu jako znásilnění, které vězněný nespáchal. Rozvalený statek a vyhnání okradené rodiny do díry v pohraničí je naopak takřka zdarma. Oběšení generála je míň než facka Rathovi. Nestálo zločinného Vaše, státní osobu, vůbec nic.

Bezpečí občanů na prvním místě

Ale pryč z těch pekelných let, na která je spousta mrch dodnes hrdá. Ty křivdy dnes nikdo neodplatí a neproplatí. Ale jedno by měl novodobý svobodný stát vědět: státní křivda a protiprávní násilí je to nejhorší, co může stát občanovi udělat. Nejsme ve státě samovládců. Svobodný stát se musí otřást hrůzou, hnusem a děsem, jakmile takový čin vyjde najevo: běda, dopustil jsem se násilí jako nějaký totalitní zmetek. Pro demokratický stát není pevnějšího základu než bezpečí občanů, jejich práva a svoboda. Rychlost a razance nápravy je pro jeho čest rozhodující.
	Český stát chyby napravovat nechce. Bránit se umí zuby nehty. V případě nevinného násilníka se chyb dopouštěla policie i soudy. Ne ze zanedbání či lajdáctví, nýbrž vědomě, asi aby to měli z krku. Tloukli obviněného, aby se přiznal. Ukázali ho předem znásilněné, aby ho pak poznala. Ve spisu měli biologickou expertizu, která jednoznačně vylučovala pachatelství obviněného. Měl ji ve spise i soudce. Nebrali ji na vědomí. Obviněnému přidali druhé znásilnění. Na to měl alibi. První znásilnění dal soudce stranou, za druhé dal tři roky vězení. Odvolací soud zrušil ty tři roky, dal ale rok vězení za to první (zrušené) obvinění. Advokáti se o nic nezajímali. Nepřišli. Když přišli, mlčeli...

Pachatele „chytila“ sestra nevinného

Kombinace šlendriánu, zlé vůle, nechuti pracovat poctivě. Soudci četli spis od oka. Obviněný byl chlapec, snadná kořist. Snadná čárka v sešitě případů. Skutečného pachatele poznala po letech v televizním pořadu Na stopě sestra pachatele nepravého. Upozornila orgány činné, a ejhle, pravý pachatel byl usvědčen a odsouzen. V té chvíli měl nastat ten žádoucí třas hrůzy celé demokracie, že něco šeredně zkazila, a bleskurychlý vichr nápravy, odškodnění a omluvy. Nenastalo nic, kromě kalvárie nevinného za očistou a zadostiučiněním. Ani jasný fakt, že skutečný pachatel byl odsouzen a že je ve vězení, státem nepohnul. Vznikla jediná státní úvaha: proč ten kluk do toho zas vrtá, už to odseděl, tak co chce.
	Od oka mu dali včera titěrné odškodné, zadostiučinění nikdy. Namáhat se na cestě k právu musel sám, dlouho, bolestně, za lhostejnosti státních úřadů. S nadsázkou řekněme, ať je rád, že ho za to zase nezavřeli. Vypadá to, že by chtěli. Na té krkolomné cestě nikdy nepotkal ombudsmana (proč ho asi máme?), ale naštěstí čestného advokáta, kterému právo v žilách ještě neshnilo. Nepoužil svých dovedností k dalšímu odrbání poškozeného, jak je zvykem, nýbrž ke zjednání jeho práv. Z chování státu kape hulvátství, lhostejnost, kašlání na právo, na spravedlnost a ostatní zastaralé pojmy. Stát, pachatel bezpráví, s úšklebkem řekl: Postarej se, cháme, sám o svá práva. Uvidíme, co se ti povede. Jako by tušil, že skoro nic.
	A jak se mají dnes pachatelé toho bezpráví? Povedené ex offo, které v roce 1992 na celý případ kašlalo, je dnes soudcem krajského soudu. U krajského soudu soudí i tehdejší nižší soudce, který dal těch tři a půl roku v prvním kole, ačkoliv měl ve spisu platný důkaz o nevině. Policista, který na mladíkovi vynutil přiznání, není kupodivu policejním generálem, ale v penzi. Nikdo z nich nic z hlediska státu nespáchal. Téhož státu, který vám sebere padesát tisíc korun, když nezaplatíte v tramvaji.
	Sledujeme rozličné politické spory, většinou běží po obhroublé linii. Zajímáme se o krádeže v nadoblačných výšinách. Kdo z nás ví, co to je miliarda, pět miliard? Toneme v řece slov, v omáčce, která v nás má vše udusit. Dusí však hlavně stát. Někteří politici říkají: Senát je zbytečný. Jak dlouho potrvá, než někdo řekne, zbytečný je český stát? Nic neumí a je nebezpečný. Kolik drobných (a bezmocných) lidí státní mašinerie semele, jak výše popsáno? Kdo je ochrání? Ombudsmanská byrokracie?
	Kde jsou politici, kteří by je začali chránit? Kteří by té státní mašinerii zvedli mandle? Být soudcem není nutné: kdo si nepročte spis a pošle kluka do vězení, ačkoliv ve spise je důkaz o nevině, nemá soudcem už nikdy být. Ale poměry ho katapultují na vyšší soud – jenže kdo požene k soudu mravy soudců? U nás je přebytek krásných témat ke spravedlivé politice a k tomu, aby lidi spravedlivé politiky milovali a podporovali. Jen se sehnout, témata leží všude. Mají však nedostatek: nic nevynášejí. Tak se nikdo neohne, aby je zvedl. Leda zas nějaký fikaný Vítek Šátek Dinosaurus.
	Napíšou nám orgány: Vše proběhlo podle zákonů a předpisů. Budou si myslet, tím jsou z toho venku. Omyl, tím hůř. Trýznit lidi podle zákonů a předpisů je mnohem horší, než když to dělá zlá vůle jedince.

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Dvě hvězdy: nová a okoukaná
20.2.2012    Mladá fronta DNES    str. 08    Názory
    Karel Steigerwald        
Sociální demokraté vybrali dva kandidáty na úřad prezidenta. Osvědčení matadoři šli stranou, Zaorálek, Škromach a další... Kritéria pro prezidenta: hlavně aby nepřipomínal vedení ČSSD, aby neměl minulost politika, aby nebyl v různých aférách a bitkách v minulosti, jako by minulost byla něco zlého. 
	Jiří Dienstbier mladší je nová hvězda bez minulosti, nemá aféry ani konflikty. Co z něho bude, leží teprve před ním. Jan Švejnar je hvězda už okoukaná, přesto pro ni platí totéž. Aféry také neměl, žije dokonce vůbec mimo politiku. Má velkou přednost, myslí si cokoliv, od ano až po ne. Vidí problémy tak komplexně, že jeho všeobjímající vyjádření nic nevyjadřují. Proto také nikoho neštve. Proč mít tak nezřetelného prezidenta, je nejasné, ale sociální demokracii se to může líbit: je to čistý pán z ciziny. Jako prezident bude dál říkat nic. 
	Dienstbier je čistý pán z domova. Teprve se dovyvine. Proč až na Hradě, je nejasné. Je to trend: zakrýt, že prezident je úřad politický. Nabídnout kandidáta co nejvíc nepolitického. Týž problém budou mít ostatní strany. Řešení je ale jinde: nehledat nepolitiku, nýbrž dělat politiku dobře. A dobrého politika pak kandidovat.

Nepsané zákony platí stejně
17.2.2012    Mladá fronta DNES    str. 10    Názory
    Karla Steigerwalda        
Haiku

Dorazila k nám zpráva, že vysoké odměny vyplacené vysokým policejním činitelům nejsou trestné. Ulevilo se nám. Ještě aby policisti sami páchali trestné činy a vřadili se tím do hlavního proudu doby, ve které kozlové ovládají zahrady!
	Po chvíli se nám ale zas přitížilo. Nejde přece jen o odměny policistů, nýbrž o celý obrovský proud odměn, přídavků a čeho ještě, o to velké a dráždivé blaho, jímž se úřednictvo státu laskavě a za účasti platných předpisů zahrnuje. A nejen úřednictvo, i četné houfy poradců, znalců, asistentů a jiných králů Midasů, jimž se chudoba státu pod rukama ve zlato proměňuje. Ne-li hned ve zlato, v statisícové měsíční odměny určitě. Však to znáte.
	Když vrtíme hlavou, z které chce rozum vyskočit, dozvíme se: je to podle platných předpisů, zákon nebyl porušen. Ale jsou zákony nepsané, platné stejně – zákony politické přijatelnosti, zákon o mravních vnitřnostech státu a zákon o hubeném státu. Nedodržování těchto zákonů přináší tresty pozvolné, zato zničující. Klesá vážnost politiky i politiků, úcta k úřadům se mění v nechuť, pro mnoho občanů se ta nechuť mění v dobrou vůli též někde něco uloupit, ať už s pomocí zákonů nebo bez nich. Naše politická obec ztrácí cit, měla-li kdy nějaký. ODS vám vysvětlí, že slevové karty pro její straníky je věc jinde obvyklá, normální, určitě ne zlá a určitě ne lumpárna. Budiž. Cit by měl ODS říct, ale u nás a teď je to o hubu, doplatíme na to. Totéž stát: činitelé prý pracují nad míru, budiž. Copak stát neví, že takové odměny jej poškozují trvale, hluboce a mnohem zásadněji, než kdyby ti přepracovaní činitelé a poradci měli odměny menší, malé, nebo dokonce žádné? Že láska ke státu klesá? Že stát chce šetrnost, úspory, ale příklad dává sám příliš malý?
	Kolik politického zla nadělali státu exekutoři? Jeli (a jedou) podle pravidel, v rámci zákona. Plodí však křivdy, připomínají lačné chrty víc než činitele spravedlnosti. Dělají to léta a stát, jako parník, pomalu se pohnul po jejich stopě až v posledních týdnech. Chtěli bychom mít stát chytrý, bezpečný, hubený a levný. Toho jsme se zatím nedočkali: máme stát těžkopádný, tupý, zato tučný, s velmi sníženou citlivostí ke křivdám a bezpráví. Se zvýšenou lačností úřednictva a činitelů, nemyslím teď zlodějny, nýbrž hojnost, kterou si činitelé dokážou zaopatřit podle zákona.
	Nadávají všichni, koalice i opozice, lidi nahoře i dole. Moudrostí stát nepřekvapí, pružnou chytrostí také ne. Nakonec musíme být rádi, že vysoké odměny nejsou ukradené, nýbrž podle zákona. Ale na to jsme se neptali, nýbrž na jejich arogantní výši vzhledem k poměrům ve státě panujícím.
	Napadlo někoho někdy, že stát by mohl být i vzorem? Příkladem šetrnosti, rozumných rozvah, bystrosti a ohleduplnosti k lidem? Čím větší a rozsáhlejší je stát, čím obrovitěji zasahuje do života lidí, tím méně užitečnosti přináší. Krom odměn státním lidem. Ty stoupají jako voda v děravé lodi.
	Ale jsou to jen taková přání do větru. Politici říkají, je to tu tak, jak to tu je. Takové je maximální politické krédo. Píše mi čtenář: A co ti lidé dole? Ti zloději, kořistníci a podvodníci? Chce to petici osobností: nesouhlasíme s tím, aby byli lidé špatní. Žádáme vládu, aby lidé byli dobří. Ano, to je řešení.

O autorovi| Karla Steigerwalda, komentátora MF DNES
Foto popis| O autorovi| Karla Steigerwalda, komentátora MF DNES
Foto popis|

Zbytečná změna
13.2.2012    Mladá fronta DNES    str. 12    Názory
    Karel Steigerwald        
Na Hrad patří jen ten člověk s věnci a známkami

Cesta k přímé volbě není důsledkem inteligentního politického rozhodování o tom, co republice přinese blaho. Šlo jen o snahu vyhovět veřejnosti, která je politikou znechucena, přestože ona sama je první příčinou bídných poměrů v politice.

Změna způsobu volby prezidenta byla přivítána s nadšením. Patrně proto, že je to změna bezvýznamná. Na politický provoz v republice nebude mít žádný vliv. Jediným jejím (zbytečným) přínosem je, že se politická reprezentace podrobila všelidovému přesvědčení, že právě tato změna ústavy k něčemu dobrému je. Přímo křiklavá naivita je, že všelidová volba odstraní trapnost a hulvátství, jak je známe z voleb prezidentů ve Sněmovně. Trapnost a hulvátství se leda rozlezou mezi všelid, ostatně už tam odedávna mají domovské právo.

Moc plebiscitní versus výkonná

V ústavě jsou nejasnosti a nedostatky, které vyvolávají skutečné politické karamboly, například vše, co se týká pádů a demisí vlád, existence prozatímních vlád či vypisování mimořádných voleb. To jsou témata neefektní a spletitá. Plodí sice problémy, ale nikoho nepřitahují. Tak se neřeší. Pořádně se neřešila ani ta přímá volba. Prováděcí zákon o praktických otázkách té volby není, a než bude, politika se pořádně zapotí, protože mít prezidenta s plebiscitní politickou silou může mít drtivý vliv na moc výkonnou. Zvláště když jeho pravomoci nebudou dost jasně popsány, případně budou oproti těm už dnes nevelkým ještě omezeny.
	Celá ta cesta, po níž se k přímé volbě došlo, není důsledkem inteligentního a hluboce uvážlivého politického rozhodování o tom, co republice přinese blaho. Vůdčí silou byla jen snaha vyhovět veřejnosti, která je politikou znechucena, třebaže by měla být znechucena především sama sebou, protože veřejnost je první příčinou bídných poměrů v politice.
	Co to prezident státu je, proč je a co má vlastně dělat? Už od počátku je to jakási kopie starého Habsburka v republikánském kabátě. Je na Hradě jako Habsburk, je to tatíček, dávají ho na známky, má mít velkou vážnost a úctu jako Habsburk. Moc má prezident malou, stejně malý má vliv na politiku, přesto se jeho úřad považuje za ten nejhlavnější. Do praktické politiky zasahuje jen v krizích, které by nemusely být, kdyby je nevyvolávala nedostatečná ústava.

Úspěšní byli jen TGM a VH

Pád vlád, rozpad koalicí, nově vypsané volby, to jsou obyčejné události, které by mohly klapat jako hodinky i bez prezidenta, nebýt té ústavy. Rozhodující pro všelid je, že prezident sídlí na Hradě a v Lánech. Lidé také chtějí, aby to byl nějaký profesorský tatíček jako TGM, případně symbol svobody jako Havel. Aby lidu občas vynadal a jinak aby sloužil a vlídně se třepetal jako ta zástava nad střechami Hradu.
	Prezidenti tuto dvojlomnost úřadu neradi snášejí. Říkají: Nebudu kladeč věnců, ale krom toho peskování lidu a politiků jim nic jiného nezůstává. O to větší virvál je při jejich volbě. Na známce chce být kdekdo. Někteří se hlásí sami, jiné navrhují strany. Jsou to zájemci s velmi rozdílnými vlastnostmi - aby ne, když se přesně neví, co to prezident je, co být má a čemu v republice slouží.
	Úspěšní a oblíbení jsou prezidenti, které vyneslo vznikání státu. Takové jsme měli dva, TGM a VH. Oba se proměnili v symbol. Ale stát vzniká jen někdy, většinou je tu požadavek - nikdo neví na co. Prezident politický? Nejpopulárnější figura? Učenec? Je tu vždy i protipožadavek - prezident apolitický. Popularita není nic. Učenec patří do laboratoře. Někdo říká: Chci prezidenta s jasnou politikou. Ale kterou? Tou právě opoziční, nebo tou právě koaliční? Jiní hledají dalšího otce národa. Ale podívejte se na zájemce. Jaké nabízejí kvality?

Bavič, kývač, hulvát, jadrný šlechtic

Jeden vynikl v cestovním ruchu a v televizním bavičství. Druhý zaujme tím, že vždy říká na jedné straně ano, ale na straně druhé ne. Třetí vynikl tím, že se nikdy nevyjádřil vůbec. Nic politického během svého pobytu v politice nevykonal a vynikl proto tím, že nic nepokazil. Další má zásluhy, že byl neopatrným a zábavným průkopníkem hulvátství v politice. Nečekal, kam až to po něm jiní dotáhnou. Jiný vynikl, že hanobenému šlechtictví vrátil s použitím jadrného jazyka alespoň část obliby.
	Hlásí se i ženy. Jedna představuje jasnou politiku jedné strany a žádný malér, což jí část všelidu neodpustí. Druhá by šla na Hrad naopak s jakoukoliv politikou. A tak dále. Podle jakých kritérií, která prospějí státu, si má všelid vybrat? Tvrdím, že si všelid vybere z kandidátů stejně jako dřív parlament. Podle právě převládající politiky. Jediné, co o úřadu prezidenta dnes bezpečně víme, je to, že prezident je postava politická. Ví to i všelid. Celá operace se změnou volby byla zbytečná. Nahradila ústavní změny, které jsou opravdu vážné a nestaly se.
	Když bude prezidentem kněz nebo kosmonaut, abychom dali bizarní příklad, nestane se moc. Moc totiž až do příští národní katastrofy či obrody nebude sídlit na Hradě. Tam bude ten s věnci a známkami.

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Čí jsi, státe? Svůj, nebo občanů?
10.2.2012    Mladá fronta DNES    str. 10    Názory
    Karel Steigerwald        
Haiku Karla Steigerwalda komentátora MF DNES

Jednoho občana zbila policie, až se přiznal ke znásilnění ženy. Odseděl tři roky. Pak se objevil skutečný pachatel, dostal také tři roky. Ten nevinný se dožadoval omluvy a odškodnění. První, čeho se pracně domohl, byla otázka státu: Proč se ten kluk v tom ještě hrabe? Už si to stejně odseděl...
	Následovala kalvárie po úřadech. Nevinný chce desítky milionů, má je ale státu vyčíslit. Jak? Zničili mu život. Rozhodujících deset let (tři roky kriminálu plus sedm let soudních tahanic), kdy se formuje každému životní dráha, byl vězněm a deviantem. Jak potom naváže životní cestu? Stát by mu měl k požadavku ještě trochu přidat, aby oběť alespoň ucítila vlídnou lidskost. To se nechystá, na nevinného se hledí jako na chamtivce. Advokát nevinného říká: Zaplať mu za ten život, který už neprožije. Stranou leží otázka: Kde jsou ti policisté? Ve vězení? Proč to nesoudíme my v Haiku, věc tak jasnou? Nesmíme, ale našli bychom spravedlnost hned a levně. Zničil jsi mu, státe, celý život, kup mu jiný.
	Staršímu občanovi ukradli průkaz. Zloděj si na něj vypůjčil peníze, které nevrátil. Po čase byl zloděj chycen, je ve vězení. K okradenému po letech přišel exekutor zabavovat, co zloděj nezaplatil. Dva soudy to trvalo, než ten třetí, soud Nejvyšší, dal po letech za pravdu okradenému. Dva soudy dávaly za pravdu exekutorovi, měly po ruce jakousi paragrafiádu. Dejte nám do Haiku tu pravomoc, my to rozhodneme hned a zadarmo. Jasnější spor ani neznáme. Myslíme si, že už od starověku je zloděj ten, kdo krade, ne ten, kdo ztratil průkaz. Oba ty soudy soudí dál: To je nerozehnali?
	Studenti studovali na vysoké škole. Dali tomu čas, náklady, peníze rodičů. Teď jim školu pod zadkem zrušili orgánové. Prý neměla vlastnosti vysoké školy a že tam pedagogové hanebně prodávali asi celebritám diplomy. Diplomy většině celebrit zůstaly, pedagogové se zahnízdí na jiných univerzitách, máme jich v každém okresním městě dost, jen ti studenti jsou na ocet. Jejich stát jim neřekl pardon, nenapsal každému jednomu, naletěl jsi, promiň, studente, tak a tak se o tebe postaráme, to a to ti nahradíme, protože jsme tu školu darebáků včas neuhlídali, kvůli čemuž tu původně jsme. Má student rozpoznat, že jej vyučují podvodníci a nehodní učitelé, nebo to má rozpoznat stát, jenž na to má mnoho orgánů, ostrých ok a celého, byť nevysokého ministra k tomu? Čtenáři by jistě pokračovali dál a dál... Jsme tu za hranicí politiky, u lidských věcí, pro všechny stejných. Kolik křivd, lhostejnosti, tuposti a bezohlednosti státní úřednictvo s orgány plodí? A kolik trestů, vyhazovů a zákazů za to dostává?
	Před dvaceti lety jsme se těšili, že máme konečně republiku. Že je svobodná, že je občanů, že bude milé v ní být. Že je to republika, která bude občany chránit. Že to bude republika, která (v básnické nadsázce) bude vědět, že bezpečí a právo každého občana jsou mnohem víc než celý ten úřednický aparát republiky.
Ale pořád je to hlavně republika, která patří sobě, ne nám. Ubliž jí, podveď ji, zmydlí tě. Když ublíží ona tobě, tváří se jako utřinos a k výrazu jelimánka přidá i hulvátství a pendrek. Studentům v Plzni my v Haiku radíme: Nedejte se, rozbořte tu republiku. A republika nebude mít nic lepšího na práci než nás, Haiku, hnát za to k soudu.
	Paragrafiádu k tomu najde lehce.

Foto popis| Foto popis|

Ať nám vládne mráz s vedrem
31.1.2012    Mladá fronta DNES    str. 08    Názory
    Karel Steigerwald        
Haiku Karla Steigerwalda komentátora MF DNES

Přišly mrazy. Nikdo je nečekal, protože je leden. Všichni jsme nastaveni na oteplování. Zdá se, že mráz je jeho formou. Včera bylo minus osm, půjde to dál, bude dvacet, třicet pod nulou.
	Ptáci padají v letu jako kámen, srnci a tchoři paběrkují po stranických sekretariátech, je-li tam co k snědku. Sekretariáty vymrzlé, přituhuje. Zmrzly i štěnice, odborníci u odposlechu nic neslyší. Možná zmrzne i Bárta. Mrazy přišly z Východu, jako obvykle. Putin není troškař, má před volbami. Zamrzlo i vyšetřování Paroubkovy knihy. U ledu je i mnoho dalších jevů. Rozmrzl jen případ Hala. To je ten od silnic, u kterého se našel seznam korupčníků. Dali seznam k ledu, ale je prej moc horkej, led kolem Haly taje.
	Kdysi byla senzace, že Miloš Zeman měl ve zdi mikrofon. Žil tím celý národ. Šlo ale o starý zvonek. Dnešní figury mají pod zadkama odposlech, nikoho to nezaujme. Až mrazy poleví, štěnice začnou zase slyšet. Mohly by se propojit na internet přímo, slyšeli bychom ty nahrávky on-line. On-line znamená hned. V mrazech přestanou demonstrovat vysokoškoláci. Žáci i učitelé. Je to škoda, pohled na ně byl pěkný. Kdyby nemrzlo, mohli by nosit tabulky, kolik se toho nenaučili. To by ministra rozplakalo.
Krutý mráz je dobrý pro rozvoj společnosti. Slabší kusy padnou. Stádo se tím vyčistí. Vymrznou zejména exekutoři, ti jsou pořád venku na nohou. Některé občany to povede k založení politické strany Spravedlivý mráz. Zakladateli budou Bobošíková, Paroubek, syn Karla Gotta a z dálky i Zeman. Půjdou do voleb s programem: Aby zlo zamrzlo! To zabere, jako zabrali dinosauři a chrousti. Strana Spravedlivý mráz bude mít na praporu ledního medvěda. Je čistě bílý, silný, moudrý. Lidé chtějí v politice stále nová čistá zvířata. Ta se ale brzy zašpiní a veřejnost o ně ztratí zájem. Toulají se pak politikou v zabláceném kožiše, nevědí, kam si sednout. Jako nebohá strana VV, která vyhubila dinosaury, Radka Johna a sama sebe. Pro politika, který nechce zmrznout, je lepší kožich přec jen ušmudlaný, s fleky. Na tom není špína tolik vidět.
	Strana Velkého spravedlivého mrazu všechno zlepší. Školy, dálnice, mravy, penze a zubaře. Dá k ledu korupčníky včetně těch z VV. Vybuduje po republice mrazové kostely. Lidé se potřebují k někomu modlit, aby peklo zmrzlo a benzin zlevnil.
	Politology zaujme, že jde o stranu demokratickou: mráz je tu pro každého. ČSSD se pokusí zdanit kožichy, aby se zmrzlí lidé vyrovnali se zahřátými. Kalousek naopak nasadí na mráz plošnou daň, kožich nekožich. Petr Hájek z Hradu ohlásí, že Bůh uvalil na lidstvo globální mráz, protože se na to už nemůže dívat. Zmrznou homosexuálové, lesbičky a média. Zmrznou i zloději kožichů. KSČM se za ně ale bude bít -kde se mají zloději ohřát než v kožiších pánů fabrikantů?
	Objeví se také strana proti mrazu s heslem: Mráz není záchrana, nýbrž pachatel. Bude se jmenovat Demokratické vedro. Obě strany se do sebe pustí. Budou na sebe mít nahrávky a kýbly spravedlivé špíny.
	Demokratické vedro slíbí, že mráz zakáže, protože je příčinou korupce. Po volbách se spojí se stranou mrazu. Pak přijde jaro a nové počasí. Leda by to tak už zůstalo. Lidu by se kompromis líbil: vládne nám mráz s vedrem.

Foto popis| Foto popis|

Dopis soudcům
30.1.2012    Mladá fronta DNES    str. 08    Názory
    Karel Steigerwald        
Lidi sekýrujete, zločinnému režimu necháte vše projít 

Soud odmítl rehabilitaci již zesnulé Marie Rechcíglové, která byla jako pětapadesátiletá odsouzena v roce 1960 na sedm let za to, že kradla krmení z mlýna, který jí dříve patřil. Syn žijící v USA se nechce s tímto rozsudkem smířit, jeho snaha je však marná. 

Vážení soudci, vyslechněte si prosím dva příběhy. První je o zlodějce, která kradla a nyní se domáhá rehabilitace. Ale zlodějům se neodpouští. Druhý je o ženě, kterou okradli a ještě potrestali. Spravedlnosti se nedočká. Oba příběhy dohromady jsou básnickou skladbou o naší nynější spravedlnosti, která pořád chodí ve starých cárech, a také o vás, vážení soudci. 
	V prvním příběhu probíhalo budování socialismu a likvidace vesnického vykořisťovatele a kulaka. V rámci tohoto pokrokového pohybu byl mlýn, statek a veškerý majetek mlynářky převeden do rukou státu a lidu. Mlynářka později z nenávisti k socialistickému zřízení kradla ve mlýně krmení pro kozu a prase. Její krádeže byly odhaleny pomocí vědeckých socialistických tabulek, které určují, kolik toho koza a prase sežerou. Mlynářka byla potrestána za krádež socialistického majetku sedmi lety vězení. 
	Její syn, žijící v kapitalistických USA, už dvacet let usiluje o rehabilitaci matky. Chtěl by, aby už nebyla zlodějkou. To se mu nepovedlo. Všechny soudy jeho návrh zamítly, protože krádež je krádeží i za socialismu. 

Režim za krádež nikdo nepotrestá 

V druhém příběhu ukradli komunisti mlynářce mlýn, statek a veškerý majetek. Bývalá mlynářka si ve svém komunistickými násilníky ukradeném statku brala krmení pro kozu a prase. Dostala za tu krádež sedm let vězení. Co ukradla, bylo vypočteno podle tabulek, kolik toho koza a prase sežere, protože v ukradeném hospodářství se nevědělo, kolik čeho kde chybí. Její syn, žijící v USA, už dvacet let marně usiluje o rehabilitaci matky, která již nežije. Nechce, aby na okradené matce lpěl trest, jako by kradla ona. Úspěch nemá. 
	Řada soudců neuznala teorii, že mlýn byl ukraden, že kradli komunisti, které nikdo za krádež nepotrestal, kdežto potrestaná mlynářka nebyla zlodějka, nýbrž okradená. Jistě víte, páni soudci, že nejde o dva příběhy, nýbrž jen o jeden. Vy ho vyprávíte očima komunistů, kteří znárodnili mlýn a potrestali zlodějku. Já ho vyprávím očimamlynářky, které komunisti mlýn ukradli a ji ještě navíc zavřeli do vězení. Jako zlodějku. Tak se příběh mlynářky proměňuje, jak jde doba. Vy i já víme, že rozdílnost obou vyprávění znamená rozdílný pohled na spravedlnost, lidskost, na celé naše moderní dějiny. 

To se ani neomluvíte? 

Můj pohled: znárodnění byla krádež. Celý ten socialismus bylo jen fanatické spoléhání se na zázrak. Násilné uskutečňování blouznivých idejí vedlo k úpadku země. I mlynářce mlýn ukradli. Demokratický stát by měl bez průtahů dát věc do pořádku. Minimálně se za komunisty lidsky omluvit. Zbavit mlynářku hanby, že ji soud označil za zlodějku. Případně, ale to už lítám v oblacích,měl by naopak k soudu pohnat ty zloděje, kteří mlýn ukradli, a ty, kteří zlodějský režim zavedli a násilím drželi. 
	Váš pohled: znárodnění bylo podle práva, protože mělo přinést ráj na zemi. Mlynářka, které právem odebrali nahrabaný majetek, byla právem odsouzena za krádež toho majetku, který stát převedl na stát. Jediné, v čem se shodneme, je vaše poznámka, že krádež je krádež i za socialismu. Proč ty zloděje, kteří tehdy ukradli celý majetek mlynářce, nehledáte? Ale vy, zcela po socialistickém právu a třídní spravedlnosti, i dnes trváte na tom, že kradla mlynářka, když si vzala zrní ze svého ukradeného majetku. 

Halda nepotřebných paragrafů 

Asi budete tvrdit, že nejste žádní komunističtí soudci (mnozí z vás jsou), že soudíte podle zákona. Určitě nějaké zákony budete citovat. Zákon o tom, že krádež mlýna není krádeží, ale nemáte. Také nemáte zákon o tom, že si okradený nesmí z ukradeného majetku něco odnést, protože by sám kradl. Máte jen velké hlavy plné paragrafů, které člověk nepotřebuje. Se zákony žonglujete, jak chcete. Až místo vás usedne na soudní stolici člověk komunismem neinfikovaný, nebude pochybovat, kdo byl zloděj, amlynářku za pětminut rehabilituje. Žádné nové zákony k tomu potřebovat nebude. 
	Velké zloděje dnešní doby potrestat neumíte. Jejich zlodějnám nerozumíte. Zesnulé mlynářce, typické oběti komunistické samovlády, se dvacet let vysmíváte. Její zlodějny jsou vám jasné hned. Až bude její syn vUSA vyprávět o vašich dvacetiletých právních rejdech, vznikne dojem, že naše republika je jen hájemství pimprlových komedií, kde za nitky tahají darebáci, cynici a v nejlepším případě hlupáci. Na váš názor zvědavý nejsem, znám ho. Vím, že se nepolepšíte. Budete lidi v této polovičaté republice pimprlat sekýrovat do skonání vašich časů. Ale váš čas bezpochyby skoná, nic není navěky. Jak to zpívají populární zpěváci: ... až se k nám právo vrátí. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Dvojí jiné hrdinství: Mašíni a Palach
27.1.2012    Mladá fronta DNES    str. 10    Názory
    Karl Steigerwald        
Haiku Karla Steigerwalda komentátora MF DNES 

I u nás v Haiku byla debata o Mašínech, Palachovi a hrdinství. Zde je výsledek: 
	Skupina Mašínové a spol. vycházela z názoru, že se komunistické hnutí neústavním způsobem zmocnilo vlády, zrušilo demokracii, zavedlo diktaturu a organizovalo krádeže, násilí a vraždy. Mašínové měli za to, že to je dost důvodů k tomu, aby občané, kteří si svobody váží, vystoupili proti komunistům se zbraní. Jejich činy kladou otázku: mají občané právo komunisty a pomahače zabíjet, nebo právo zabíjet odpůrce mají jen komunisti? Podle odpovědi, jakou si kdo vybere, jsou Mašínové hrdiny, nebo teroristy. 
	Takto se ptát je ale nepříjemné. Nutí to každého, kdo otázku pochopil, aby se rozhodl. Nejrozumnější je nebrat ji na vědomí. To také většina společnosti dělá. Mlčky tak uznává právo komunistů vraždit lidi, ale právo Mašínů bojovat s diktaturou neuznává. Mašíni, kteří komunisty zabíjeli, jsou vnímáni jako vrazi. Vraždící komunisty za vrahy neoznačuje skoro nikdo. Lpí na nich odér romantismu proroků, kteří slibovali ráj na zemi. 
	Tragédie Jana Palacha klade úplně jinou otázku: pomůže sebevražda něco poznat, posunout společnost, vnést do ní nějaké prvky dobra, svobody, odporu k okupantům? Je sebevražda symbolem odporu a dokáže veřejnost k odporu vyburcovat? Odpověď je jednoduchá, nic z toho, co Palach očekával, se nesplnilo. Naopak nastalo něco, co Palach jistě neočekával. Ohromná vlna prázdného řečnění a nabubřelých výkladů Palachovy tragédie, která měla velkou přednost: nikoho nenutila k žádnému činu, nýbrž právě jen k těm kazatelským slovům. 
	Udělat hrdinu z Jana Palacha nebylo nebezpečné. Veřejnost se snadno shodla, že následovat jeho příkladu a páchat sebevraždy není nutné. Stačí vkládat do Palachovy sebevraždy smysl, který neměla: že prohrál, ale zvítězil, že bojoval za svobodu nás všech. Obdiv k Palachovu činu ale žádného z těchto interpretů nevedl k následování, nýbrž jen k zbožštění Palacha do nedotknutelné svatosti. Palach je opravdový národní hrdina: pod majestátem tragické smrti se dobře oslavuje, zbožňuje, ale k ničemu nenutí. Kdyby zabil nějakého Rusa nebo českého komunistu, stal by se asi vrahem. Protože zabil sebe, stal se hrdinou. Každý se před jeho činem může sklonit a zašeptat: Palach nás pozvedl. Znamená to, šeptajícího pozvedl. A k tomu pozvednutí, jak ho cítíme, nebylo zapotřebí víc než právě to zašeptání. Takový hrdina je přijímán a oceňován. Není nebezpečný, neohrožuje nikoho naléhavostí otázek. Naopak nabízí jednoduchou odpověď – s Janem Palachem jsme mravně zvítězili. 
	Mašínové i Palach jsou čeští hrdinové. Pojetí jejich hrdinství není kompatibilní, naopak hrdinství jedné strany vyvrací hrdinství té druhé. Zabíjet lidi, kteří nám berou svobodu, nebo kvůli tomu, že nám berou svobodu, zabíjet sebe? 
Čeští odborníci na mravnost a řečnění se přimykají k té druhé straně. Palachova sebevražda je záminkou k moralizování a k filozofování, ke kázání všeho druhu. To je naše doména: život v řečech, nikoliv život v činech. Řečmi lze dobro a zlo lehce rozdělit, jednomu přiřknout to, druhému ono. Činy to mají těžší, jsou vždy vícevrstevné, mají mnoho významů, zatěžují naši mysl a chtějí po nás, abychom k nim měli svoje stanovisko. Slovy můžete klidně říci kolosální nepravdu: Jan Palach probudil a zvedl celý národ k boji za svobodu bez jediného výstřelu. To je hodno obdivu. Jenže národ šel na pohřeb, k boji nepřistoupil. Naopak, kdo to zažil, ví, jak lehce probíhala drtící normalizace. 
	Z Jana Palacha je postava svatá, z Mašínů jsou banditi. Tak to národ chce. Tak bude postupovat i v budoucnosti. My v Haiku si nejsme jisti, jestli se to národu vyplatí, ať už mravně či materiálně. Zatím na to vždy šeredně doplatil, třebaže dokázal ty porážky a pasivitu interpretovat jako vítězství. 

O autorovi| Karl Steigerwald; komentátor MF DNES
Foto popis| O autorovi| Karl Steigerwald; komentátor MF DNES
Foto popis|

Exekuce: český rozum už zas nebyl doma
24.1.2012    Mladá fronta DNES    str. 08    Názory
    Karel Steigerwald        
Zprávy šly silou blesku. První úder: Praha v exekuci! Uder druhý: je to kvůli nezaplacenému dluhu 200 tisíc. Úder třetí, oni zaplatí, bouře končí. 
Praha měla říci: Nezaplatím nic. Co by se dělo? Sledovali bychom dražbu Karlova mostu, Staroměstské radnice? Možná, že by soud nakonec zakázal další existenci města Prahy. Právnictvo vám řekne, že exekuce byla podle zákona. Možná, podle rozumu ale ne. Rozum ví, že všechny ty historické památky se prodat nedají, mnohé z nich by nenašly kupce, jejich vlastnění soukromníkem by nemělo smysl. Vážně ten návrh žádný exekutor brát nemůže. Už jen ty ceny: stovky miliard proti dvěma stům tisícům – jejichž zaplacení se Praha ani nebrání, jen zapomněla. Teď je zaplatí, rachot pomine. Exekutor vzhledem k výši dluhu měl zabavit třeba luxusní limuzínu, která zapomnětlivce z magistrátu vozí. Ale to by byla nuda, do novin by to ani nešlo. Zabavovat Karlovy mosty je onačejší mediální krása, byť jen dvoudenní. Jaký to je exekuční rek, že zvolal: Zabavte Praze mosty! Ale je to i čin šaškovský. Klade otázku nejvážnější: proč tak často, když se zákon chopí vlády, dopadá to zrůdně jako v Kocourkově? Asi že paragraf tančí, ale rozum není právě doma. Či že těmi šaškárnami právníkům přirážky naskakují?

Imunita ke zrušení
19.1.2012    Mladá fronta DNES    str. 14    Názory
    Karel Steigerwald        
Imunita poslanců vznikla v dobách, kdy to s občanskými svobodami bylo všelijaké. Kdy panovníci mohli s poslanci nakládat i šeredně. Věřilo se, že imunita je zkrotí, nedopadlo to: Hitler i Gottwald nakládali s poslanci jako vlkodlaci. Imunita platí jen tehdy, když není zapotřebí. Dnes hraje roli jen v kriminálních deliktech poslanců. Politickou svobodu chránit nemusí, té mají poslanci dost. Mají dokonce imunitu doživotní, aby to bylo jó křiklavé. Vykonali teď první krok vpřed, tu doživotní slíbili zrušit. Je to dobrá cesta, pak zruší i tu nedoživotní pro její předpotopnost.
A poslanci budou konečně s námi občany sdílet tytéž svobody.
	Imunita má i efekt, který poslance devastuje. S imunitou si myslí (ne všichni), že jsou lidé výsad. Paradoxně si poslanci, představitelé zbouraných výsad aristokracie, našlapují jako nějaký hrabě. To je ale tragické pojetí mandátu. Poslanci jsou občané jako my. Kdyby je někdo chtěl skolit za politické postoje, ať se brání jako my, kteří také máme politické postoje. Kdyby výsady potřebovali, nebyla by republika ještě celá. Jen jedna imunita poslancům sluší: imunita vůči korupci.

Stanné právo
18.1.2012    Mladá fronta DNES    str. 10    Názory
    Karel Steigerwald        
Protikorupční program vlády je jen čajíček

Právníky nepotěší trestná výzva k hanobení a násilí proti skupině obyvatel. Proti zlodějům a korupčníkům. Řeknou: Ten pán se zbláznil. Mají pravdu, však se i oni brzy zblázní. Jedni z toho, že za počmáraný papír vyberou milion, druzí, že ho nevyberou.

V televizním zpravodajství už skoro nikdo jiný nevystupuje než úředníci. Díváte se, co ukradli, kam to dali, že jsou nevinní a že co ukradli, je podle zákona. Uráží vás jejich klid. Usmívají se, blbečkům dotěrným novinářům vysvětlují, že jim nic nepovědí, že mohou podle zákona či nějaké vyhlášky mlčet, že je na ně každý krátký. Jejich jistota a ironický pohled vás udivují. Je nad nimi vláda, která bojuje proti korupci. Ani té se nebojí. Aby také, když úřednice té vlády pobírají jako paní Nagyová čtvrt milionu za zásluhy, které vy byste považovali za normální pracovní povinnost těch úřednic. Jiní úředníci pobírají tytéž sumy dokonce jen s pomocí právnických kliček, byl tam úředník, nebyl tam, dělal něco, nedělal něco, hup amá čtvrt milionu v kapse. Plat, který nebere ani ministr. Však víte, prožluklý Bátora. Vydává se za konzervativního myslitele, chřtán má ale hltavý bez ohledu na konzervativní hodnoty. Konzervativní muž by řekl: „Vážení, to já neberu, co mi dáváte, to je nemravné.“

Krade se všude

Kdo krade? A kde? Skoro každý a všude. Podle povolání: soudci, policisté, politici, úředníci, starostové, poslanci, radní, podržtaškové, lokajové i sluhové. Je zbytečné říkat, že takové paušální obvinění nemá smysl. Má, bohužel, však to všichni víme. Kdo byl už potrestán? Odpověď je opět paušální: skoro nikdo. Věci se vyšetřují, psali jsme o tom tisíckrát, policie je na stopě, ta se ztrácí, zákon nebyl porušen, protože ta paní má na čtvrtmilionovou odměnu nárok, ten pán za pár měsíců práce pro stát totéž, tak sklapněte, reptající. Ale přesto: kam svůj zrak zamíříte, tam kradou. Zas jen paušální obvinění. Vyjmenujte nám úřady, kde náhlé kontroly kradení nezjistily. Je jich málo. Případy sytí už léta média skoro každý den. Sazka Arena nejenže krachuje, kradli tam už při stavění. Lili si miliony stranou. Častá odpověď: Zákon nebyl porušen. Možná. Nikdo ale nepřijme, že strejda, který celkem žádnou dovedností nevyniká, je státu tak užitečný, že mu čtvrtmilion dají. Další častá odpověď: Vyšetřujeme. Odpověď skoro neznámá: Byl odsouzen, vrátil lup, sedí v base.

Chudák vláda

Je to jako za povodní, když lůza rabuje, nebo jako za prohibice, když alkohol není a pít se chce. Kdekdo se může vrhnout na státní kasu a rvát a rvát. Kde jsou zlaté časy, kdy průkopník ministr financí Ivo Svoboda opravdu dostal za pár milionů jen pakatýlek, pár let. Dnes je to jinak, kdo jste ještě nic neukradli, nevzali velký úplatek, neodrbalimazaně hloupý stát pomocí paragrafů a předpisů, hoďte sebou. Ne proto, že to končí, nýbrž proto, že brzy nebude co rvát a pohlcovat. Možná vás dají do televize, do novin, budou dotírat: Kde jste ty miliony vzal? Proč jste za stát podepsal kupní smlouvu předraženou omiliardy? Třeba pozemek někomu. Pak jste ho koupil zpět za stonásobek? Proč jste toto prodal za poloviční cenu? Vy se jim budete jen smát. Odkážete je na zákon či předpis nebo se s nimi nebudete vůbec bavit, protože zákon chrání vaše informace, vaši loupeživou osobnost.
	Chudák vláda. Kde začít, jak s tím hnout? Kde jsou zloději a korupčníci, kde nejsou? O koho se opírat? Ojiné korupčníky, o další zloděje? Sám mistr Bárta o tom napsal program: politickou moc proměnit v peníze, ze státu vycucané. Jeho strana ve vládě je, říká, že se polepšila. Jak? Kdy? Jsou na tom druhé strany lépe? Nejsou tak hloupé, lépe na tom ale nejsou. Postaví do čela nové předáky a oni hned - odkloňují! Za jedny policisty dají jiné policisty - a nic. Nebo už něco? Jeden soudce ve vězení, sedne si tam druhý - a co?
	Je to situace zralá na stanné právo a náhlé polní soudy, jak je popisuje ve Švejkovi už Hašek: za hodinu po rozsudku má chlap už viset. Česká svoboda se převážila v chaos a zmatek. Nebo taková pořád ještě je, jiná zatím nikdy nebyla. Úzkostný přístup ke svobodě lidí předpokládá, že je rozumné raděj jednoho viníka nezavřít než nevinného zavřít. Česká svoboda toto skóre porušuje: tisíce viníků na svobodě, s úzkostí chráněni zákonem. Sem tam někdo, pan Křiklavě Neopatrný či pan Bez Známostí, na chvíli v base. Humanistická hrdost svobody stokrát víc chrání práva ničemů proti právu těch ostatních. Za prohibice se střílelo po garážích, z děr v sudech tekl rum, mrtvoly gangsterů se vršily ve vratech. Neohrožení policisté vnikali do salonů, zatýkali a věznili. Když se nikdo nedíval, odpráskli banditu za rohem sami. Když se pak dým ze střelného prachu rozptýlil, právo se do N. Y. zase vrátilo. Jsme na totéž zralí: střílejte je za rohem a po garážích. Právo jednou přijde i k vám.
	Právníky tato trestná výzva k hanobení a k násilí proti skupině obyvatel, zlodějům, nepotěší. Řeknou: Ten pán se zbláznil. Mají pravdu, však se i oni brzy zblázní. Jedni z toho, že za každý počmáraný papír vyberou půl milionu, druzí proto, že ten půlmilion nevyberou, protože u okýnka už sedí ti hbitější. A když ne stanné právo, ptejme se: Co tedy? Co navrhujete? Myslím - vy všichni. Vláda, lidé, každý. Ale žádný čajíček, prosím. Něco ostrého, když ne hned stanné právo.

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Kdo a co je Žid
12.1.2012    Mladá fronta DNES    str. 10    Názory
    Karel Steigerwald        
Bez podjatosti hledí na nacismus jen nacisti 

Ti advokáti mají být zbaveni advokátství pro hloupost. A po prošetření i za spolčení s neonacisty. Dle jejich logiky i norimberský proces byl podjatý a nevyvážený. Seděli v něm jen nepřátelé nacismu, nacista pro objektivní vyvážení žádný. 

Humbuk zvaný spravedlnost, právo, lidskost, či jak pojmenovat ten kombinát, který má podporovat v lidech dobro a hubit zlo, dospěl k jednomu z groteskních vrcholů. Židé či osoby ze židovství podezřelé by neměli být soudními znalci u kauz, v nichž je žalován neonacista. 
	Žádají to advokáti lidí, kteří mají kvůli neonacismu oplétačky se soudy. Advokáti odhalují židovství soudních znalců krkolomnými analýzami jejich příjmení. Argumentují, že Židé nemají s nacismem dobré zkušenosti, že mají špatné vzpomínky a že mají v příbuzenstvu určitě lidi, kteří na nacismus doplatili. To by soudní znalce logicky vedlo k podjatosti. 

Nestoudné kombinace 

Advokáti však neuvážili, že krom Židů i ostatní obyvatelé nejen naší republiky, ale celé Evropy a větší části světa mají s nacisty špatné zkušenosti. Evropané by tudíž neměli být soudními znalci v neonacistických kauzách. Natož žalobci a soudci. Zničí-li vám rodinu v koncentráku, těžko můžete soudit nacistické trestné činy, píše na internetu poradce prezidenta Hasenkopf. Co asi radí prezidentovi? To jsou hodně nestoudné kombinace, spojovat původ lidí s jejich profesní činností. Celá podjatost, asi dobře míněná, mění se v nástroj kádrování stejně zázračně, jako když dcera kulaka nesměla studovat na konzervatoři, protože byl předpoklad, že z nenávisti k socialismu bude hrát na klavír také nenávistně. 
	Že se k tomuto divadlu propůjčí i prezidentův poradce, je povážlivé. Zneužívat podjatost, původně vytvořenou, aby se zajistila spravedlnost, je snadné a má to často opačný efekt: spravedlnost může dostat na frak. 
	Dobré či nezávislé zkušenosti s nacismem (co to asi je, nezávislá zkušenost?) mají jen nacisti a lidé, kteří o nacismu nic neslyšeli. Jen ti mohou být znalci či soudci nacistů? A co když lidé, kterým nacismus ublížil nejvíc, mají vyšší citlivost v kladném, ne v záporném směru? To nikoho nenapadne? O odpornosti nacismu asi mnohem víc přemýšlí člověk, kterého se dotkla, než člověk, který nacismus sotva vnímá. A kdo z nich je soudní spravedlnosti víc užitečný? 

Norimberský proces také podjatý? 

Výše uvedení advokáti mají být zbaveni advokátství pro hloupost. A po prošetření i za spolčení s neonacisty. Dle jejich logiky i norimberský proces byl podjatý a nevyvážený. Seděli v něm jen nepřátelé nacismu, nacista pro vyvážení žádný. Ty advokáty za takové úchylnosti ale nikdo nekopl do zadku, což by bylo z hlediska spravedlnosti nejvhodnější. Jejich žádosti se zkoumají. Zatím se rozumně zamítají, ale to se může lehce změnit. Celý český právní život je živný roztok všelijakých právnických filipik a krkolomných výkladů, které ve jménu objektivnosti, spravedlnosti, pravdy a právnictví smysl práva a spravedlnosti překrucují. Zdravý rozum se pak diví a právnictvo se šklebí. Vy neznáte zákon, vy hloupí laikové, praví. 
	Veřejný i soukromý život lidí je zaplevelený bizarnostmi, jak výše uvedeno. Zvedá to v lidech adrenalin a právo, rozuměj ten jeho český bastard, valí se nemilosrdně dál a dál. Babička si půjčí padesát tisíc. Za rok přijde o dům v ceně milionů, protože na to podepsala papír. Co řekne právo? Neměla podpisovat. Teď běží veřejná událost: nezaplatíte jízdné, po čase vás to stojí desetitisíce, které neinkasuje chřtán spravedlnosti, či alespoň město, které dopravu provozuje, nýbrž přicucnutí loupeživí advokáti. A naopak: často se lumpárna netrestá, není na ni prý paragraf. Chyba, paragrafů je dost. Ale právo je nechá stranou, protože každý paragraf umí a smí vysvětlit opačně. Opilec nadává sprostě politikovi. Ten mu dá facku. A je potrestán on, ne opilec. Střelte zloděje do zadku, k soudu půjdete vy. Naše spravedlnost je ucouraná ženská, sedí na posteli s vytřeštěnýma očima, jak kolem ní právo frčí. 
	Advokáti, kteří obviňují soudní znalce ze židovství, jsou účastníky antisemitské kampaně ve spolčení se svými klienty. Plíseň stoupá vzhůru. Časem i soudci řeknou: ano, jsou ti znalci podjatí, nacisti jim zabili příbuzné. Je v zájmu objektivity, aby takoví znalci u soudu nepůsobili. Je proto třeba sestavit seznam znalců - Židů a dávat je jen k procesům, kde o nacismus nejde. V případě soudního znalce se už teď celé objasňování otáčí směrem dost katastrofálním: jsou důkazy, že znalec není Žid. Myslím, že nikdo nesmí nikoho nutit, aby takové a podobné důkazy o své osobě vůbec podával. Jak daleko je česká spravedlnost od objevu, že seznamy Židů by problém vyřešily nejlépe a zabránily by tomu, aby byl někdo omylem za Žida označován. 
	Stížnost na židovství by advokáti, cvičení ve svém řemesle, neměli vůbec akceptovat. Pokud jim nejde o něco jiného: o slávu, popularitu, sebereklamu. Odpornou slávu jim už teď jejich návrhy vynášejí. Neb takto je náš svět ustrojen: říkej co největší blbosti, nehoráznosti, buď co největším hulvátem a sprosťákem, vynese ti to známost. A ta se cení. 
	Tak zkusme jít v tom duchu: nezávislost advokátů je svatá, ale tyhle advokáty dejte, zákon nezákon, do klády. Oni budou vědět proč. 
A doufám, že i vy. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Tonoucí VV se chytají stébla církevních restitucí
5.1.2012    Mladá fronta DNES    str. 12    Názory
    Karel Steigerwald        
Zase máme před očima politický taneček. Věci veřejné brzdí dokončení zákona o církevních restitucích. 
Nejsou proti, ale mají podmínku, která proti je. Kalousek jim musí ukázat, kde se peníze na církevní restituce v příštích třiceti letech vezmou. Ministr financí jim věcně vysvětluje, že zdrojem bude státní rozpočet. S použitím zdravého rozumu je to jasné. Za pět, patnáct, dvacet let bude v rozpočtu povinná splátka církevních restitucí, jedna z mnoha, které rozpočty kryjí. Vědět dnes, které jiné okénko bude za deset let o tři miliardy chudší, nemůže nikdo. Nejde to. Podmínka VV je nesmyslná. 
	S použitím politického rozumu však smysl má. Věci veřejné jsou na lovu hlasů, preferencí, vážnosti u lidí, ber kde ber. Církevní restituce u potomků komunistických rebelů a militantních ateistů v oblibě nejsou. Lid je rád, když se restituce týkají jeho chalupy a stodoly. Méně rád je, když se týkají stodoly souseda, té tlamy nenažrané, a nejméně rád je, když se týkají pánbíčkářů, to by vzal vidle. 
	A z toho hodlají VV ve škrabošce řádného hospodáře a blahobytu občanů dbalého politika těžit. Používají oblíbené politické triky chytré horákyně. Pro restituce všeobecně jsou, aby viděla koalice, konkrétně jsou proti, aby lid viděl, že vidle nutné nebudou. Je lhostejné, že jejich odpor nemá žádný racionální obsah, o ten nejde. Jde o hluk: VV šetří státní kasu v těžkých časech. To vynese hlasy tonoucímu. 

VV sází na špatnou kartu 

Tonoucí však tone, protože neví, co hlasy vynášejí a co ne. Neví také, koho zastupuje a kdo už ho nechce. Voliči, kteří si chtějí na církve pořádně došlápnout, mají říznější zástupce ve Sněmovně než mdlé a kuňkající VV. Socialisty a komunisty třeba, ti jsou ostří. Anticírkevní voliči nějaký čajíček z úst podezřelého Bárty nepotřebují. Vědí, koho volit a kdo tu černou havěť vypráská. Hned včera, když VV přerušily jednání vlády, nabídl bič šéf ČSSD Sobotka. 
	Zato voliči, kteří si přejí vleklou a trapnou kauzu církevních krádeží a restitucí ukončit, musí z manévrů VV cítit znechucení. Účel – zalíbit se druhé straně břehu – z Bártovy aktivity trčí víc než tvrzení, že je rozumný hospodář. Kdo se VV ještě držel, teď ucukne. Z politické trasy, založené na jakžtakž racionálních postupech a spořivosti státu, cukají se VV k trase populistické iracionality. Ale populistů máme dost, kdo je chce volit, vybere si. Po VV sahat nemusí, má lepší divouse. 

Co všechno vrátit 

Problém církevních restitucí (trvalky české politiky) má dvě roviny: mravní, rozuměj politickou, a finanční, rozuměj ekonomickou. Co bylo ukradeno, má být vráceno, je pěkné všeobecné heslo. Život ho okrajuje praxí. Neplatí vždy a všude, dokonce platí dost málo vzhledem k tomu, kolik toho komunisti ukradli. 
Vrací se jen něco, co lze, co vůbec ještě existuje, případně dokonce jen to, co nenadělá nové škody a bolesti nevinným. Proti stojí názor, že co bylo ukradeno, má se státu nechat, protože šlo o krádeže správné, kvůli dobru. A dodává se: co toho sama církev naloupila! 
	Česká republika není stát církevní. Ideální stav je – církve za své. Ze státu církve žít nemají. Majetek jim vrátí (postupně), aby je stát (postupně) nemusel platit. Ale nějaká část církevnosti bude státu vždycky patřit – přesněji, bude mu patřit starost o vlastnictví, ať je čí je, viz chrámy, katedrály, kláštery, charity atd. Když stát přijde o církevní majetek, uleví se mu. Bude to zase krok na cestě k odsocializování republiky. Uleví se mu i finančně. Stát, vidíte to dnes a denně, je špatný hospodář a nikdy nebude lepší. Do přirozeného hospodářského života vstoupí velké majetky, 20 let neužitečně blokované, a ponesou prospěch vlastníkům, církvi, lidu. Kdo chce držet socialismus, vidí to jako škodu. Lépe by majetku bylo v rukou státu, rozuměj lidu, nikdo by z něj nebohatl. 
	V tomto politickém terénu (je dvacet let předmětem partajních bojů zastánců krádeže majetku s odpůrci krádeží) vstupuje na koze, v síti zahalená, leč nahá a topící se strana, stranička, nešťastné Věci veřejné. (Kdo ví, jestli ještě vůbec jsou, jestli to není už jen reliktní záření.) 
	Chtějí po Kalouskovi, aby jim dal na papíře třicetiletý účet, jak, kdy a z čeho se postupně budou církvím splácet restituce a jak se budou církve od státu odpoutávat. Je to požadavek nesmyslný, ale snadno splnitelný. Na papír může Kalousek napsat, co chce. Kde bude za deset let on a jaký se bude psát rozpočet? 
Nebo chtějí VV, aby se zákon o rok pozdržel, že bude za rok lépe. Nebo aby se pozdržel, až vůbec bude lépe. Ale co když lépe už bylo a vlády musí pracovat s reálnými čísly, nikoli s proklamacemi politických stran? 
	Proč česká politika tak málo věří věcnosti, reálným číslům, rozumu? Proč se ráda uchyluje k polopravdám, mlžení, emocím, pletichářství, které navíc, neboř se, světe!, je dost naivní? Proč politik, který se propadá do bažiny, nenašlapuje opatrně a rozumně po hatích z bahna ven, nýbrž iracionálně poskakuje jako šílenec? Každou chvíli to vidíme. I ty VV po divadýlku, nasyceny populismem, ztichnou. Ale žel, jen do příštího křiku. Body jim to vynáší. 
Bohužel záporné. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Lánský oběd
3.1.2012    Mladá fronta DNES    str. 08    Názory
    Karel Steigerwald        
Co se má udělat, je oběma pánům jasné. Jen vědět jak

Ekonomická situace v celé Evropě je vážná, ale není nutné podléhat panice, shodli se na tradičním novoročním obědě prezident Klaus a premiér Nečas v doprovodu manželek. Čtveřice si pochutnala na jelením mase s bramborovým knedlíkem a špenátem.

Prezident republiky tradičně na zámku v Lánech poobědval s premiérem. Doprovodily je i manželky, šlo tedy o oběd částečně politický, částečně společenský. Zprávy o takovém obědě nebývají příliš obšírné, volič by tam proto s oběma pány rád poseděl.
	Nedělejme si ale iluze, nejvíc by voliče zajímalo, co měly oba páry k obědu, kolik bylo chodů, co se pilo a kdo to zaplatil. V druhé řadě by byl zájem o to, co měli státníci a choti na sobě. Toalety, materiál, kdo to šil, dále jaká obuv, kolik stály šperky a proč jedna choť byla v černém, druhá v červeném. Z těch barev by se daly vykombinovat dalekosáhlé politické závěry. Však víte, černá a červená.
	Teprve v třetí řadě přišly by na přetřes hovory. Větší pozornost by získaly debaty o kvalitě jídel, o receptech, o druzích vína, možná i o špercích či příhodách s dětmi a vnoučaty na dovolené. Až na konci zájmu by se krčila témata politická. Prezident by řekl premiérovi, že jej čekají nutné reformy, že vláda je méně výkonná, než čekal, a že se koalice utápí ve vzájemném neplodném napadání, které vládu oslabuje jako celek, aniž by útočníky posílilo.

Dobeš s Kalouskem v pytli

Premiér by odpověděl, že o reformách ví, že chystá další, například v minulosti tolik vysmívanou finanční ústavu, ale že musí lavírovat nejen mezi viditelnými minami opozice, ale také mezi minami koaličních stran. Jako důkaz by vyjmul z krabice svéhlavého ministra Dobeše a z pytle vtipného Kalouska, které nechal přinést, aby prezidentovi názorně ukázal, že to nemá lehké. Prezident by si vyslechl ukázkovou šarvátku mezi oběma pány ze zavazadel, pak by je nechal zase zabalit. Předmětem sporu by bylo, zda má Dobeš na ministerstvu bordel, protože je zcela neschopný, nebo zda Kalousek chce Dobeše oddělat, protože má tajný plán, jak ještě více vyniknout. Pan Nečas by řekl, že pan Kalousek nebude kádrovat vládu, pan Klaus by připomněl, že i on si koaličních šarvátek užil dost, když sám byl premiérem.

O těžkostech vládnutí

Vrcholem oběda by byla shoda v tom základním: že dnes na jedné straně není těžké vládnout a dávat směr, ale na straně druhé je to téměř nemožné. Snadné je vědět, co se má udělat. Ví to každý, asi i ten mladší pan Sobotka. Uspořádat zprasené finance (naše, evropské, světové) a zaplatit velké dluhy států, aby se hospodářství rozjelo. Jenže platit se nikomu nechce, protože smrtící dluhy jsou zahaleny do jakési politické roušky všeobecnosti, neurčitosti, ba abstrakce.
	Oba pánové by se také shodli, že hlavním úkolem politiků je odehnat od kormidel státníky, kteří slibují, že podle jejich kormidlování se dluhy platit nemusí. Takových politiků je všude dost, tlačí se vpřed. Odehnat je není lehké, opírají svou politiku o nejnižší lidské pudy. Ale lidem se nedivte, šedesát let jim shora říkali, na co mají právo, nárok a co jim nikdo nesmí vzít, ačkoliv to neexistuje.
	Volič, který by v Lánech poseděl, by konstatoval, že debata nebyla dramatická. Co se má a musí udělat, je oběma pánům jasné. Složitější je ono věčné „jak“? Každému, kdo není právě ve vládě, se to zdá snazší než tomu, kdo vládne. Problém onoho „jak“ je problém celoevropský. Naší vlasti nepomůže, i kdyby jej sama dokázala rozlousknout. Evropa je jen jedna loďka, když do ní teče voda, teče do všech míst. Můžete ucpat svou kabinku, ale pomůže to jen na chvíli. Chmura stoupá po kolena, po pás, pak po krk. Je to chmura, která oběd kazila.
	Je to chmura evropská, ne-li transatlantická. Tolik jsme chtěli do Evropy, v Evropě jsme a polepšili jsme si: už máme i její trápení. Žijeme na křižovatce, vědí to ekonomové, obyčejní lidé, jen politici se k té křižovatce stavějí zdrženlivě. Mají obavu, aby ty těžké problémy nepadly na jejich hlavy. Nastrkují před sebe banky a finančníky jako oblíbené ničemy a zloděje. Ale co když lidi uvidí dál, až do sekretariátů, kde se peče politika, ten vichr citů, emocí, pýchy a ignorance?
	Nechtějí pád, tak ho přivolávají. To se Evropě stává. Chamberlain nechtěl válku, přivezl z Mnichova mír. Kritikové mu řekli: Zvolil jste hanbu, budete mít válku. A měl. Války se Evropa bála, ustupovala Hitlerovi, aby zachránila mír. Málokdo viděl, že ten ústup nechrání mír, nýbrž dává růst Hitlerově válce. I náš Beneš chtěl vidět demokratického Stalina, tak říkal: Stalin jde k demokracii. Hořce to sám okusil.
	Větší část minulého století žila Evropa iluzemi, některé žijí dodnes. Jsme na tom ale lépe, války a vyhlazovací tábory z rozpočtových krizí zřejmě nehrozí. V Evropě také dnes žije víc lidí s očima a mozkem, těch bez mozku a očí je snad méně. Ale postup odkládání problémů a postup zavřených očí se aplikuje dodnes. Je to věčný úkol politiky, šířit optimismus a páchat škodu. Posuny k lepšímu jsou téměř neviditelné. Evropa se otřese, začoudí se, bude hluk, ale válka nebude. Dokonce, div se, světe, nepřijde hlad, bída, neštovice. Jen obědy, včetně lánských, budou o šest a půl procenta skromnější.
	Nebo si, kdo máte vizi, počkejte na lánský oběd Sobotky se Zaorálkem. Ale to už tady bude jiná epocha.

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Hraběcí rady
31.12.2011    Mladá fronta DNES    str. 14    Názory
    Karel Steigerwald        
Vládní koalice se nepolepší. Opozice už větří moc 
Obraz, v němž se reformy ztrácejí jako poutník v mlze, v němž dominují nepřátelské koaliční vichry a podezřelé korupčnické figury se ztrácejí v nevinnosti, to vše jsou důvody příštího volebního výprasku. Řekne se pak, voliči trestají reformy. Nebude to pravda. 

Hřbitov ministrů padlých minulý rok je pěkně zaplněný. Bárta, Besser a Kocourek padli pro podezřelé finanční operace, ministra nehodné, John pro okatou neschopnost, Fuksa a Šmerda z politických příčin. 
	Hodnotit tento masakr je třeba pozitivně. Ne však jako cynik Kalousek, pro kterého je ministr spotřební zboží, obměňované podle potřeby. Sám se toho pro liknavost ve švýcarské aféře s mosteckými doly může dočkat. Důležité pro politickou kulturu je, že ty obměny měly většinou jasný konkrétní důvod. Blýská se na časy, být ve vysoké politice (ale i v politice nízké) znamená být bez poskvrny. Stačí smítko a jdeš. (I když nešlo o smítka, ale o miliony, v případě Bárty přímo o jakési latentní protistátní spiknutí z Klárova). Jsou to signály, které možná ustanoví zvýšenou přísnost na politickou kariéru. Strany si rozmyslí strkat do popředí postavy s podezřelou minulostí. Postav, které si ve vysoké funkci vytvoří podezřelou přítomnost, se naučí bleskurychle zbavovat. 

Nikdo si není jist 

Proběhla řada zajímavých trestních oznámení, byla zahájena vyšetřování v kruzích, kde to nebylo zvykem, zatuchlé případy z minulosti se oživují. Jsou překvapivá zatčení. Padali nejen ministři, nýbrž i členové správních a dozorčích rad, různí podministři, sekční šéfové, byly důležité přesuny v policii, u státních zástupců. Změny se valí napříč státními úřady i napříč politickými stranami. Nikdo nemá své jisté. Pokud se z těchto blesků strhne bouře, bude jen dobře. Pokud tato zablýsknutí zase po staru zmizí, bude s námi zle. 
	A hned se nabízí: tři ministři odešli kvůli podivným financím. Budou věrohodně vyšetřeny? Nebo vše usne s odchodem ministrů? Ve společnosti je pocit, že vysoké činitele před pádem a trestem chrání jejich politická moc. Snad i ten pocit se začne otřásat. Může se stát, že půjdou pryč další ministři a že na konci volebního období uvidíme vládu naprosto jinou než na začátku. To může vypadat jako katastrofa, ale také jako řetězec očistných minireakcí, jimiž se vláda jako orgán nepřetržitě opravuje a prodírá ke splnění vládního programu. 

Shnilá koalice, shnilá opozice 

Opozice by mohla spustit (a spouští) kanonádu na téma shnilé poměry ve vládní koalici. Potíž je, že shnilé poměry jsou i v opozici. I tam je dost podezřelých korupčních es a zázračně v politice zbohatlých milionářů. Válka mezi koalicí a opozicí i válka vnitrokoaliční na téma, kdo půjde do tepláků, příliš produktivní není. Zažili jsme ji už mnohokrát, nic z ní nikdy nepovstalo. Základním tématem české politiky se ustanovilo, že řeči se mluví, voda plyne, lumpárny zapomínají. Politici se obviňují ne proto, aby se upevnila vláda zákona, ale aby očernili konkurenci. Proto bychom měli být na taková obvinění velmi opatrní a politici by se jich měli vyvarovat. Lijí proudy špíny, lidi si zvyknou, a když pak špína opravdu zazvoní, nikdo nezvedne zadek. K dobrému mravu by mělo patřit, že politici neříkají, kdo krade a kdo má sedět. Říkat to mají soudy a ostatní orgány v tom oboru činné. A nejen říkat: mají soudit, zavírat či osvobozovat. Jasně mimo politiku, nad ní. 
	Návštěvníka vládního hřbitova asi nenapadne, kolik toho vláda udělala a co vlastně udělala. To je ve stínu efektních šarvátek, vzájemných útoků, halasného a nabubřelého obviňování a ryčného překrucování. Malý výlet do budoucnosti: budete překvapeni, kolik z díla dnešní vlády ta příští (dnešní opozice) nechá pro zjevnou užitečnost v platnosti bez ohledu na to, jak drasticky ta opatření dnes kritizuje. Vláda by se měla polepšit. Měla by zvýšit vzájemnou loajalitu, méně zneužívat kriminalizující výkřiky a víc se soustředit na koncepční práci - chce být vládou změn a reforem, nechť jí tedy je. Je to ale rada hraběcí, nikdo neví, jak to zařídit. 
	Členové vládní koalice se nepolepší, protože hrají o svou budoucnost, kterou si vykládají špatně. Vedení stran (především TOP 09 a VV) si myslí, že preference, tu bájnou oblibu u voličů, získají nejsnáze právě útoky na druhé dva členy koalice. VV hrozí zánik, křičí o to usilovněji a hrozbu zániku tak zvětšuje. TOP 09 chce ODS uzmout první místo. ODS padá obliba, bojí se koaličních (ne)přátel, také útokem na ně nepohrdne. Výsledek toho hřmotného zápasu o místo na slunci jsou stoupající preference opozice. Ještě dvě sezony a vláda ČSSD a KSČM, tento ošoupaný strašák, bude jistá. Drzost komunistů to naznačuje, typy jako Semelová či Filip už cítí v nozdrách moc. 
	Voliči pochopí reformy, pochopí úsporné změny, uvítají pevnější vládu zákona, oslabenou moc korupce, nemilosrdnou a neodvratnou trestající ruku soudní, ale musí jim to někdo předvést. Obraz, v němž reformy mizí jako poutník v mlze, v němž dominují nepřátelské koaliční vichry a podezřelé korupčnické figury se ztrácejí v nevinnosti, to vše jsou důvody příštího volebního výprasku. Řekne se pak alibisticky: voliči nás potrestali za nutné reformy. Nebude to pravda, voliči trestají chaos a nemrav. Tak to je hraběcí rada vládě. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Pirkovo přání platí i pro vás
30.12.2011    Mladá fronta DNES    str. 12    Názory
    Karel Steigerwald        
Haiku Karla Steigerwalda komentátora MF DNES 

Profesor Pirk, výjimečný lékař, chce po doktorech, aby chodili v obleku, s kravatou, aby se pacientům představili, protože být lékařem je významné a zásadní pro obě strany. Jsou to zlatá slova, konečně někdo. Většina (nebo menšina, teď nevím) lékařů v obleku s kravatou nechodí, ale chce odejít pryč. Bude to pro Evropu opravdová pohroma, valící se zástupy doktorů bez kravaty z Čech, Moravy, Slovenska, Maďarska, Albánie či Podněstří. Jako kobylky, poděkují a jdou. Kolik jich asi je? Tři miliony, dva? Milion putujících lékařů? A to se ještě nezvedli lékaři z Ruska a Kazachstánu. 
	MUDr. Pirk myslí, že být lékařem je poslání trvající bez ohledu na pracovní dobu celý život. Pro medicínské kobylky, hrnoucí se Evropou od Uralu k Atlantiku, to neplatí. Jsou to lékaři proletáři, nemocné mají v zajetí jako rukojmí, ale sám MUDr. Pirk říká, nechte je jít, nejsou potřeba. Je to zvláštní noční můra, my odejdeme, nikdo nás nebude postrádat. A kam půjdeme? Proč by ta menší a bohatší část Evropy měla pohltit doktory z té větší a chudší části? 
	Vlády se jich přesto bojí. Děsí je prázdné nemocnice plné umírajících bez péče, místo aby je děsily ty na Západ pochodující bílé pláště. Ovšem proč jen doktoři? Pojďme všichni, však na Západě jsou lepší platy, než máme my. Jsou nás stovky milionů, sirot po komunismu, jemuž za ty nízké platy vděčíme. 
	Nebo jiná zbraň: doktoři půjdou do Evropy autem, vlakem, letadlem. Tož jim neprodávejte benzin, lístek do vlaku, letenku, když vás nechtějí léčit. Máte na to právo, ani vy nemáte platy vašich kolegů ze Západu. Pěšky ti lékaři na Západ nedojdou. A kdyby šli, nedávejte jim ani kapku vody, těmto černým pocestným. 
	Ale vraťme se k MUDr. Pirkovi. Jeho koncepce lékaře je krásná, elegantní, ušlechtilá. Vztáhnout je ji třeba i na pacienty. Aby i oni si vážili nemocnice, nemocí a lékařů. Aby do ordinací nelezli nemytí křupani, vzteklí zlí penzisti škaredící se na svět. Aby ta zloba hulvátů, nespokojených se vším, co lékaři umějí, zmizela. 
	Ale proč jen pacienti? Proč ne politici, voliči, děti, lidi, všichni? Proč nemají na sobě oblek vlídnosti, elegance, klidu a úsměvu? Proč nenosí kravaty ohleduplnosti, aby dali najevo, že každý člověk je vážná věc? 
	Každou chvíli nás někdo k něčemu vyzývá a podepisují se všelijaké listiny pro různé, ne vždy dobré věci. Kolem Pirkovy výzvy se podpisovači houfovat nemusí, každý ať si ji podepíše doma, sám, v duchu, pro sebe. Je to výzva tuze prospěšná, platí pro všechny, i v zahraničí. MUDr. Pirk myslel asi jen na své doktory a snil o jejich krásné profesionální eleganci a úctě k sobě i ostatním. My v haiku Pirkovu výzvu vztahujeme na všechny lidi. 
	Je to naše novoroční přání. Kdo výzvu přijme a podepíše, ať nám dá vědět. Čekáme miliony odpovědí. Už brzy po Novém roce se začne měnit svět. Politici, prodavači v krámech, policisti na ulici, vrátní a hlídači, tam to uvidíte nejdřív. Pak krok za krokem všude, na Moravě, v Maďarsku i v Podněstří. Miliony v obleku zdvořilosti, s kravatou úcty a pozornosti k ostatním, kteří také mají oblek slušnosti a kravatu pozornosti. A pomalu nám z mysli odplyne obraz nařvaného hulváta, který do kamer vykřikuje o svých právech, čerta se staraje, co sám za to jiným dá. 

Foto popis| Foto popis|

Filipa hoďte voličům, ne policii
28.12.2011    Mladá fronta DNES    str. 10    Názory
    Karel Steigerwald        
Předseda KSČM Vojtěch Filip provokuje. Vychvaluje korejského tyrana. Korejec je mu ale jedno, jde o tu provokaci. Slušné rozzuří, zuřící nepřátele demokracie nadchne. Filip chce, aby ho policie vyšetřovala, aby šel k soudu, aby ho soud musel osvobodit. Proč ten randál dělá? Chce hlasy zuřících ovcí. Ty jemu a KSČM zabezpečují lehké živobytí v parlamentu. Na chválu korejského vůdce ovce slyší. 
	Policie by ho vyšetřovat neměla. Má toho sama dost - ať vyšetřuje vážné věci. Naplnit program boje s korupcí, s rozkrádáním státu, to je úkol pro sto policií. Ta jediná, kterou máme, ho neplní moc výtečně. Je před ní vyšetřování peněz Paroubka, Kocourka, Palase, Grosse, Řebíčka a dalších a dalších. Víc než hlouposti poslance Filipa musí se věnovat i tomu, kdo zavinil, že vláda včas nereagovala na švýcarské vyšetřování Mostecké uhelné a přijde asi o tři miliardy korun. 
	A jaký trest pachatele čeká a jestli bude větší, než když nezaplatíte pokutu za jízdu načerno a váš zločin naroste na desítky tisíc korun. Do takových činů ať se orgány opřou, to bude nejlepší protikomunistický boj. Pitomostmi Filipa se zdržovat nemusí. Toho ať soudí voliči, ne policie.

Čí je prezident, čí Ježíšek?
23.12.2011    Mladá fronta DNES    str. 12    Názory
    Karel Steigerwald        
Haiku Karla Steigerwalda komentátora MF DNES

Někteří starší komunisti odmítli vzdát zesnulému Václavu Havlovi čest, a pozdravit tak svého prezidenta. Udělali to proto, že Havel nebyl jejich prezident. Mají pravdu. Jejich prezidentem nebyl, jako není jejich ta republika. Pobývají v ní jen provizorně, dočasně, jako v čekárně, než se zas dočkají. Jejich prezidentem je kominterna či informbyro. Nikdo naštěstí už neví, co to je.
	Nejsou sami. U nás často někdo vyhlašuje, že ten či onen není jeho, že není jeho ten stát, ta země. Znám podivínského doktora, na tričku měl napsáno: Pane Klausi, vy nejste můj prezident. Měl takové i hrnky, dal si je udělat, ukazoval je s potutelným výrazem. Komunisti tričko ani hrnek nemají.
	Všichni ti občani, kteří chtějí, aby někdo nebyl jejich, nastolují zajímavou otázku. Čí tedy ten stát, ten prezident je? Komunisti to měli lehké, říkali tomu internacionalismus a znamenalo to, že stát i prezidenta mají v Moskvě, kde žádný prezident nebyl.
	Myšlenka, že prezident či stát je můj (váš, jeho), je náboženská. Obsahuje ideu splynutí, ztotožnění a přivlastnění. Je to stejné, jako když jiní občané říkají, kdo nepatří státu, prezidentovi, kdo těch svatých věcí není hoden amá z národa vypadnout. Nejde-li sám, bývá odstraněn. Ideální je, když prezident či stát je můj, váš, všech slušných či poctivých lidí, mezi které nikdy nepočítáme lidi neslušné a nepoctivé.
	Ústava se k té problematice, čí je prezident, vyjadřuje nudně. Říká jasně, prezident reprezentuje stát, republiku, vlast, volí se tak a tak, má ta a ta práva. Dál nic. Čí je kdo, čí není, to se v ústavě nedočtete. Ústava vůbec nepočítá s tím, že by prezident mohl být jedinců, lékařů, komunistů a dalších, kteří prezidenta, jenž právě je, neberou, protože chtějí jiného. A toho jejich, který má být, můj bože, nezvolili. Co si počne lékař, který prezidenta nechce, protože není jeho? Ústava mu nedává žádnou možnost, jak zasáhnout. Může leda organizovat puč, atentát, otravu jedem. Musí předtím zničit své hrnky, mohla by to být pak stopa.
	Věc by vyřešilo, kdyby měl každý svého prezidenta a svou republiku.
Nastala by spokojenost, doktor by sundal tričko. Vzniklo by ovšem na českém území množství států a množství prezidentů, z nichž většina by při české svornosti zastupovala jednoho či dva občany a příbuzné.
	Kdo vykřikuje, tohle není můj prezident, je hlupák. Pokud ovšem není revolucionář či atentátník. Vznáší požadavky, které plní jen revoluce. Jeho prezidenta ústava nezná. Zná jen toho zvoleného. Ten není ani tvůj, ani tamtěch, ani všech. Je to zvolený prezident republiky. Kdo tuto pokoru k republice nezná, musí odmítnout i republiku. Až příště z božího dopuštění zvolí lid za prezidenta třeba koně, nevykřikujte, že není váš, že jste koně nechtěli. Ctěte ho, než mu vyprší čas. Nebo ho předtím nevolte. Nebo zrušte volby. Nastolte kominternu, ta je všech bědných lidí. Tak já bezmocnému křiku komunistů rozumím.
	Je čas Ježíška. Už brzy se objeví páni s tričkem: toto není můj Ježíšek! Já ho nevolil. Ježíškovi to ale bude jedno. On sám, protože má smysl pro paradox, oblékne si tričko s nápisem: Ježíšek není. Jsem váš děda Mráz. A vás se zmocní strach, jelikož tento krutý děd lidem dárky nedává, nýbrž bere.

O autorovi| Karel Steigerwald komentátor MF DNES
Foto popis| O autorovi| Karel Steigerwald komentátor MF DNES
Foto popis|

Ruská cesta do Evropy
22.12.2011    Mladá fronta DNES    str. 11    Názory
    Karel Steigerwald        
Kdo chce charakterizovat ducha nynější ruské republiky, může se chytit poslední události. K úmrtí severokorejského diktátora kondoluje Kreml hned, k úmrtí českého demokrata mlčí. Kondoluje dodatečně, jaksi stranou. Má něco proti českému demokratovi, co ho k tomu lavírování vede. Každý ví co. Kreml to dává neurvale najevo. 
	Chovat se takto není zvykem soudobé Evropy. Rusové si často stěžují, že je stále někdo od Evropy odstrkuje, izoluje, že jsou také Evropa a že chtějí v Evropě své místo. Ke korejskému vládci nemá Kreml námitky. Jeho dvojí chování není metoda, jak mít v Evropě samozřejmé místo. Je to metoda států jiného typu. 
	Současný Kreml by měl k České republice (nejen) přistupovat po špičkách, delikátně, s rezervami, vědom si zla, které u nás napáchal jeho předchůdce, Sovětský svaz. Havel byl státník, který, vědom si zla ze Sovětského svazu, pro nové demokratické Rusko místo v Evropě vždy vyžadoval hlasitěji než mnozí jiní. Víc ale také kritizoval všechny relikty, které Rusku po komunismu zbyly. Putinova vláda toto nedokáže rozpoznat. Nedokáže také rozpoznat, že vytváření nesmyslného dipólu Kim Čong-il versus Havel není ruská zbraň proti zesnulému státníkovi, nýbrž že je to zbraň proti Rusku. 

Rusové nám dost dluží 

Rusko je nám mnoho dlužno. Nemyslím jen na hospodářské škody, na dvacetiletou okupaci, na ponížení české země na ruskou gubernii, myslím především na zradu panslovanské lásky, kterou Češi v západní Evropě vždy šířili a kterou sami sobě namlouvali. Poláci iMaďaři vždy věděli, co je Rusko zač, Češi ne. Opěvovali ruské dubisko, hledali v něm oporu, pomoc, sílu. Dnes už vědí, co Rusko je. Rusové sami se o to postarali. Vm oderní české paměti jsou to okupanti, násilníci. Lásku oplatili násilím. Jejich okupantství je historicky stále příliš blízko, než aby se už zapomínalo. Říkat, že jsou české země ruské bližší zahraničí, dávat demonstrativně přednost tyranovi Kim Čong-ilovi před demokratem, to jsou metody, jak české antipatie k okupantům držet při životě. Kdekdo si vzpomene v nadsázce na spojenectví Stalin – Hitler. 
	Rusko je silný stát. Užívá dnes nejvíc demokracie, kolik kdy měl. Pro ruskou republiku je to blahodárné, pro Evropu je to málo. 
Snadno se to může zvrtnout v opak. Evropa chce Rusku na cestě pomáhat, Rusko pomoc nechce, chce pevně stisknout a držet, jako kdysi. Světu nabízí ropu, drahé kamení, kožešiny a zbraně. To je stejně tak tradiční jako ruský imperialismus. Ten ublížil kdejakým okolním národům včetně nás, ale nejvíce ublížil Rusku samému. To je na ruském imperialismu zvláštní. Neměli by o něj zas usilovat. 
	Kdyby to, co v Rusku Havel kritizoval a kvůli čemu nyní Kreml zahrál imperiální tyjátr, nebylo pravda, Rusku by to nevadilo. Evropské poválečné státy si říkají leccos, k afektům carského typu to nevede. Svoboda veřejného mínění s rozsáhlým spektrem názorů na všechny události většinou odnaučila evropské politiky reagovat na kritiku zupáctvím. Evropský kritik je evropskému politikovi vždy mnohem bližší než asijský monarcha. 

S Kremlem opatrně 

Pro nás je to poučení: s Kremlem demokraticky, otevřeně, opatrně. Kreml není Rusko. Je dost Rusů, kteří mají pohled otevřenější, svobodnější, demokratičtější. Ozývají se dnes slabě, jejich hlas bude sílit. Neříkejme, Kreml jde k demokracii, jak se mýlil Beneš, říkejme, cesta k demokracii je osud všech Rusů. 

O autorovi| Karel Steigerwald, redaktor MF DNES
Foto autor| foto: Profimedia.cz, Action Press
Foto popis| Družba na nejvyšší úrovni Prezident Medveděv a vůdce Kim Čong-il se zdraví v ruském městě Ulan-Ude.O autorovi| Karel Steigerwald, redaktor MF DNES
Foto autor| foto: Profimedia.cz, Action Press
Foto popis| Družba na nejvyšší úrovni Prezident Medveděv a vůdce Kim Čong-il se zdraví v ruském městě Ulan-Ude.

Žít ve svobodě, i když je to absurdní
19.12.2011    Mladá fronta DNES    str. 15    Václav Havel
    Karel Steigerwald        
Byl strhující. Kombinoval nesmírnou slušnost a v našich krajích neobvyklou vlídnost s pevnými postoji, v našich krajích též neobvyklými. Byl charizmatická osobnost, znepokojující intelektuál. Do české literatury vstoupil razantně. Jako první pochopil, že camusovská absurdita lidské existence se v zemích pod panstvím komunismu mění v realitu všedního života. 

Postabsurdní dramatik... 

O toto poznání opíral svá dramata, jimiž zaujal divadelní svět. Co bylo pro Ioneska filozofickou spekulací, bylo pro postavy jeho her žitým realismem. Psalo se o něm jako o dramatikovi, který vnesl do českého prostředí plného Tylů a Jirásků moderní evropský pohled na člověka a na absurditu jako jeho úděl. Přesnější by bylo označit jeho dramatiku za postabsurdní. Poučen Franzem Kafkou podal ve svých hrách strhující analýzu zlověstného úpadku diktatury, která z románů a her moderny dvacátého století vstoupila do života. V tomto smyslu jsou jeho hry realistické. 
	Mýtus o Sisyfovi Alberta Camuse přečetl nejen jako metaforu beznaděje, marnosti a nesmyslnosti existence člověka, který svobodu hledá právě v pochopení své absurdní situace, ale také jako výzvu k odmítání beznaděje a lhostejnosti, jako výzvu k úsilí svobodu hledat. Člověk, který ví, že se každý kámen, který dovalil kamsi na vrchol, znovu skulí dolů, upadá do lhostejnosti a zoufalství. Občané v komunistickém státě, který nastolil království absurdity na zemi, tu lhostejnost a to zoufalství dobře znají. Každý odpor je marný, nic nemá smysl, žádný cíl nebude dosažen, všude jen balvany valící se dolů na ubohou lidskou existenci. 
	Toto pojetí absurdity Václav Havel překročil. Nabídl pojetí, které se neptá na účel, na cíl, na možnost změny. Na Sisyfovi ho nezaujalo zoufalství a beznaděj, s níž tento antický člověk-metafora hledí na marnost svého díla ve chvíli, kdy se balvan řítí dolů. 

... který překonal beznaděj 

Zaujal jej ten druhý Sisyfos. Ten, který neúnavně valí kámen na vrchol. 
Ví, že dílo se zase zhroutí, ale ví také, že smyslem díla je ono samo. Jiří Voskovec interpretoval Sisyfa valícího balvan vzhůru jako člověka, který se usmívá, protože pochopil, že absurditu lze překonat svobodou. Myslím, že přesně toto chápal i Václav Havel. Když se ho ptali, o čem jsou jeho hry, říkal: O úřednících. Bylo to přesné. Absurdní režim nevytvářeli mocní supermuži či mocné superženy, absurdní systém vytvářely statisíce čimiliony úředníků, úředníčků, pomocníčků, písařů a pozorovatelů. Jen někteří z těch pomocníčků a písaříčků stanuli na vrcholu moci. Skutečným tvůrcem absurdity byly ty statisíce dole v kancelářích. O těch Havel psal. 
Ačkoliv o něm říkali, že byl králem absurdního divadla, jeho život absurdní nebyl. 
Byl to život člověka, který pocit marnosti, beznaděje a nesmyslnosti života překonal. Věřil, že cenu a smysl má každé svobodné úsilí, byť jeho výsledky jsou, cituji jeho slova, „téměř neviditelné“. 
	Neptal se nikdy po užitku počínání a těm, kdo ho ujišťovali, že nic nejde a nic nemá v tom rigidním komunistickém systému smysl, naslouchal s úsměvem. Byl přesvědčen, že člověk má o svou svobodu bojovat vždy, nejen když je ta svoboda na dosah. Toto přesvědčení, zpočátku chápané lidmi jako snílkovství či naivita, se posléze stalo velkou a reálnou politickou silou, která hnala vývoj v posledních letech komunistického impéria k zániku. 
	Z dramatika, kterého širší veřejnost téměř neznala, se za pár týdnů stal prezident osvobozené republiky. A za pár měsíců morální i politická autorita mezinárodního formátu. Lidé to považovali za zázrak. 

Snění je síla 

Omyl. Nešlo o zázraky, nýbrž o logický vývoj velké osobnosti, jíž svět ukázal názorně, že snít v beznaději má smysl. Snění se pod rukama postabsurdního dramatika proměnilo v reálnou politickou sílu. Rychlý pád komunismu byl velkým překvapením nejen pro režimy, ale i pro jeho odpůrce. Myslím, že Havla neudivil. Ne proto, že by jej jasnozřivě předvídal, nýbrž proto, že se na něj neptal. Věděl, že podstatou svobodné existence je její vlastní sisyfovský úděl, ne pád úředníčků na trůnu. A svobodným člověkem Havel byl. Jeho dílo umělecké i politické bude přijímáno kriticky jako každé velké dílo. Nejtrvalejším vkladem, který dal české společnosti, je jednoduché slovo: svoboda. Nemyslím tím pád úředníčků z trůnu, myslím tím Havlovo pojetí života. Žít ve svobodě, i když je to absurdní. 

***

Těm, kteří ho ujišťovali, že v tom rigidním komunistickém systému nemá nic smysl, naslouchal s úsměvem. » 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Ze života bosonů, politiky a neutrin
16.12.2011    Mladá fronta DNES    str. 10    Názory
    Karel Steigerwald        
Haiku Karla Steigerwalda

Ředitel věznice také kradl. Alespoň to bude mít blízko. Přeběhne dvůr a je v base. Ale my se dnes budeme zabývat Higgsovým bosonem, neutrinem rychlejším světla a fotografiemi, které ukazují, jak se světlo rychlostí světla hrne vpřed.
	Jsou to strhující události, mnohem důležitější než události lidí, jako je třeba krize v EU či vánoční nakupování. I kdyby lidé vymizeli, Higgsův boson bude dál brázdit svět, lítostiv ovšem, že už ho nemá kdo objevit. Boson na sebe navléká klidovou energii se stejnou vehemencí, s jakou na sebe Evropská unie navléká blížící se neštěstí. Neutrino, rychlejší než světlo, je zajímavé tím, že boří vše, co o světě fyzici vědí.
	Média jásala, že mají ten nejlákavější titulek: Fyzika jde k čertu a my s ní. Fyzici se pustili do dalšího bádání. Ne tak Evropská komise. Místo aby bádala, pustila se do šíření optimismu, který má stejnou cenu jako to lžineutrino, rychlejší světla: Nebude-li euro, bude válka. K bosonu se pozorovatelé nevyjadřují, nikdo ho ještě neviděl. Ale vědci o něm vědí. Krize v EUje viditelná, politici o ní vědět nechtějí. Fotografovali Evropu a žádný rozklad neviděli. Vědci jsou podivíni, ničemu nevěří, ptají se, zkoumají, pozorují a teprve pak řeknou tiše: Tak to je. Politika EU na to jde opačně. Nejprve říká: Tak to je, pak popisuje, co vidět chce. Kdo pochybuje a říká, že vidí něco jiného, je označen za podivína, za extremistu. Extremismus je nesmírně důležitý motor evropského pokroku. Každý, kdo první něco objevil, vymyslel, navrhl, byl zprvu extremistou. I sám boson byl dlouho znevažován. Magoři dodnes říkají, že teroru konečné rychlosti nepodléhají, že se opírají o demokratické rozhodnutí většiny: rychlost je nekonečná, to říká zdravý rozum většiny. Od té doby, co ke slovu extremismus přiřadili blbce s bombami, jde to s Evropou šejdrem.
	Většina duchů tvrdí, že nynější krizi zavinil kapitalismus. Je sám v krizi, končí, musíme ho nahradit. Na obojek s ním, později na popraviště dějin. Menšina říká, že krizi zavinil nekapitalismus. Nezodpovědné vlády, které zadlužovaly státy za hranice možností, aby mohly uměle zvyšovat blahobyt lidu nad hranice možností. To ale nejsou ctnosti kapitalismu, nýbrž nectnosti politiky, která umožňuje kupování hlasů za peníze voličů. Kapitalismus sám se nezabývá rozhazováním peněz okny ven. Nikdo to však bedlivěji nezkoumá. Kdyby takto postupovala věda, neznali bychom boson, prodírající se Higgsovým polem jako člověk přecpanou tramvají, ani neutrino, jež proniká vším tak svobodně, že se ho nic netýká, ani fotografie fotonu, který se vyfotografoval sám. Ani člověk by nelétal. Létání je hloupost, každý vidí, že člověk, který vyskočí z okna, spadne dolů, ne nahoru. Politika své činy nezkoumá. Dělat státní dluhy je cesta k blahobytu, tím nikdo neotřese. Jde ale o blahobyt vlád a pánů, ne lidu. V politice neplatí zkušenost, poznání, zkoumání, vědecký postup. V politice platí opak: zkušenost se přizpůsobuje nápadům politiky. Když se zkušenost nápadům vzdálí, kormidelníci přitlačí. Bylo to tak vždy, bude to tak i v Bruselu.
	Řečí o bratrství dost, hodně řečí o solidaritě a blahobytu všeho. Mluv takhle k jádru hmoty, nedozvíš se nic. Nemůžeš poručit: neutrino, létej rychleji. Nepoletí. Boson na pokyn nezbohatne, dál bude, jaký je. Vědci to vědí.
	Ve světě politiky nikdo neví, že půjčování bez naděje na splácení přinese jen zkázu. Ve světě částic to tak chodí: co si boson tady půjčí, jinde vrátí. Žádná částice si nepůjčí energii, aby zas někde jinde nebyla. To jen člověk není částice, půjčí si a vše zmizí. Nemá nic on ani banka, ani věřitelé. A vlády, stroje na dluhy. Zmizí, peníze s nimi. Podle této teorie se dělá politika. A tak se blíží kazatelé: jde nová éra, nekapitalistická. Nikdo neví, co to je. Ale to nevadí, jen když to přijde.
A boson, boží částice, si sám letí dál a dál...
Lidem navzdory.

O autorovi| Karel Steigerwald komentátor MF DNES
Foto popis| O autorovi| Karel Steigerwald komentátor MF DNES
Foto popis|

Paroubkovy miliony a nové poměry protikorupční
15.12.2011    Mladá fronta DNES    str. 14    Publicistika
    Karel Steigerwald        
Paroubkův literární úspěch ukáže, kam jsme postoupili s tou korupcí a s tím, jak expolitici zázračně bohatnou. V případě obchodníka s akciemi Grosse policie nic špatného nezjistila. Grossovi padaly desítky milionů do náruče, protože je policejně prověřený nadaný obchodník. 
	Na řadě je Paroubek, nadaný spisovatel knihy, která se prodává málo. Nakladatel dal spisovateli zálohu čtyři miliony. Jestli policie zjistí, že to mohl, že to je jeho věc, jsme zas v háji s celou novou očištěnou politikou proti korupci a podvodům. Kolik politiků a expolitiků má tohle na krku: z chudáka boháčem za pár let v politice. Kolik politiků zbohatlo prudce v oboru, kterému se nikdy předtím nevěnovali! Náhlý prodavač akcií, náhlý spisovatel. Před politikou holý zadek, po politice boháč. Před politikou mrňavá firma, po politice miliardová. A všichni nevinní! 
	V Čechách a na Moravě není hostinec, kde by poctivosti toho náhlého zbohatnutí zlatých hejsků věřili. Koho se nezmocní zoufalství, když mu pak orgány říkají: vše v pořádku, milý nemajetný? Policie může zjistit, jestli nakladatelstvím peníze jen protekly, či zda někdo knihy za čtyři miliony opravdu odebírá a proč. Není to těžké. 
	Jedno je divné: expolitik neví, že mu z kapes podezřelé miliony lézt nemají, a nakladatel neví, že s takovým politikem nemá dělat kšefty, má-li svou firmu rád. Tak hurá za pravdou, orgány činné... Ale možná, že to nevyšetřují.

Stát se rozpadá, nebo naopak?
14.12.2011    Mladá fronta DNES    str. 10    Názory
    Karel Steigerwald        
Není schopen stavět dálnice v nějakém rozumném tempu. Není schopen vykoupit pozemky za rozumnou (obvyklou) cenu. Zamotává se do internetů, digitálů a jiných openvynálezů. Po občanech vyžaduje daně tak složitým způsobem, že se v něm sám nevyzná. Do vězení dává nevinné, pak se diví, zatímco padouši na svobodě se šklebí. 
Lidi, kteří nezaplatili v tramvaji, nechá upadnout do obrovských dluhů v ceně tisíců jízdenek. Sám se dopouští horších činů, než je jízda načerno: kam sáhnete v tom hustém spektru státních úřadů, tam úředníci něco ukradli, ztratili, prohráli či zničili. Zavedl stojatý právní systém, občané se okrádají, silní vítězí nad slabšími, stát se dívá a diví. 
	Nechal namnožit školy – máme stokrát víc univerzit, než může populace dát profesorů. Tak ti, co máme, lítají sem tam. Někdy se ztratí, jindy mají zfalšovaný diplom. Ale nevadí to, i soudci falšují, berou i mrňavé úplatky. 
Kdyby občané penalizovali, pokutovali, trestali a zavírali stát za jeho činy tak ostře, jako to stát dělá s občany, dávno už bychom žádný stát neměli. 
Byl by ve vězení nebo by se vystěhoval. Vypadá to, že stát končí. Ale není to pravda, blíží se očistná vlna. Jen nikdo neví, jaká a odkud.

Ministerstvo na zrušení
13.12.2011    Mladá fronta DNES    str. 10    Publicistika
    Karel Steigerwald        
Ministr kultury Jiří Besser dnes přijde o funkci. Kvůli děravému majetkovému přiznání neměl důvěru ve straně a rezignoval. Na jeho místo usedne zřejmě další politik, přestože by umělci v čele úřadu raději viděli někoho od „fochu“. Mají asi smůlu - ministr kultuře rozumět nemusí, hlavní je síla jeho hlasu ve vládě.

Koaliční síly dojednaly nového ministra kultury. Největší šance měla včera poslankyně Alena Hanáková - pokud ona sedne do křesla ministra, pak došlo na tradiční dohodu podle koaličních pravidel. A pokud v čele resortu stane ona či někdo z jejích politických kolegů, pak umělci správně tuší další debakl v nekonečném sledu zoufalých ministerských figur a navrhují iniciativně „svého“ ministra - rektora AMU - s bezcennými argumenty, že rozumí kultuře a umí řídit velké kulturní instituce. Politici takovou iniciativu odmítají - v demokracii platí demokratické postupy a mandáty z voleb. To rozhoduje, kdo vládne a kdo má odpovědnost, nikoliv neodpovědná nátlaková skupina umělců. Rozumět věci a umět řídit není argument.
	Ale nátlak je stejně demokratický postup jako volby. Občan má svobodu nemlčet, shlukovat se, protestovat, navrhovat... Politici jako by nevěděli, že dějiny ministerstva kultury jsou dějinami neodpovědnosti a chaosu. Názor politiků, že vrcholem demokracie je konsenzuální politická postava, je naivní. Ještě se nenašel politik, který by věděl, co vlastně má ministerstvo kultury dělat, aby to bylo kultuře prospěšné. Z koaličních ministrů nikdy nic kromě hromady frází nepovstalo. Vždy se čeká na zázrak, co se z nového ministra vyloupne.
	Ale názor umělců, že ministr kultury má a může přispět k rozvoji kultury, je stejně naivní. Za úspěch je nutno považovat už to, že ministerstvo kultury kultuře neuškodí. Stačí ohlédnout se za uplynulými šedesáti lety. Spousta kultuře škodlivých teorií a nápadů, nesmyslné zásahy moci - a to nemám na mysli jen éru komunismu. Ministerstvo kultury je instituce zbytečná a je zbytečné hledat pro ně nějakou náplň.

Cukr a karabáč

Všechny totalitní systémy si vždy ohromně váží kultury a umění. Především takové systémy zřizují ministerstvo kultury. Přesnější název by byl ministerstvo pro řízení, kontrolu a potlačování kultury. Komunisté byli v tomto oboru mistry -vymysleli polovojenské kulturní řády, zasloužilé a národní umělce a dokázali proniknout v kultuře kamkoliv. Ovládací mechanismy byly dokonalé a ze zestátněných umělců vytvářely čety, roty a prapory poslušných bojovníků na kulturní frontě. Organizace tohoto boje byla hlavní činností ministerstva kultury a přilehlých institucí.
	Ovšem po celou dobu existence totalitního režimu s tím byl problém - umění je svou povahou svobodomyslné a umělci se takřka nepřetržitě v různé míře bouřili a byli zdrojem nejen propagandy, ale také viditelného odporu. O to víc rostl skrytý význam ministerstva. V jeho čele vždy musel stát nějaký stranický inkvizitor, oddaný a poslušný znásilňovatel tvůrčí svobody. Byla jen jedna řeka, kterou měla veškerá kultura země téci, a její koryto hrabal podle pokynů z ÚV KSČ ministerský bagr. Co přetékalo jinam, bylo zničeno, hubeno i zavíráno na mnoho let do vězení.

Mele jako kafemlejnek

Dneska je to jinak, jediné koryto je pryč, kulturní komandatura je pryč. Představa, že umělec je agitátor a propagátor, se uplatňuje sporadicky na předvolebních pódiích a i tam umělce vytlačují fotbalisté. Ministerstvo je tu ale dál, jeho role v potlačování tvůrčí svobody a v degradování umělců na agitátory či vykastrované baviče je minimální. Zbývají mu dva obory a hrstka kulturních institucí. Zabývá se církvemi. Je to nesmysl - církve přiřadili ke kultuře komunisti, aby zastřeli, že církve řídí a likviduje tajná policie. To, co má státní správa s církvemi, je dnes chválabohu problém nikoliv policejní, nýbrž správní. Na ministerstvo vnitra, či řekněme výstižněji, abychom z názvu vnitro odstranili starý smrad, na ministerstvo vnitřních záležitostí, církve logicky patří.
	Druhou velkou činností je správa a ochrana památek všeho druhu. Ta ochranamá aspekt kulturní, proto existuje rozsáhlý a rozlehlý systém úřadů na ochranu památek, a aspekt finanční, kdo a kdy zaplatí opravy a údržbu. To je problém pro ministerstvo financí a místního rozvoje.
	Pak ministerstvu zbývá už jen hrstka národních kulturních institucí, například galerie, hudební těleso, jedno divadlo. Organizuje také grantovou politiku pro živé umění. Pozitivním rysem ministerstva je, že jeho schopnost potlačovat je takřka nulová. Nulová je ovšem také schopnost „být kultuře užitečným“, protože nikdo neví, co by taková užitečnost ministerstva vlastně byla. Jediné, co kulturní veřejnost od ministerstva chce, je rozdávání peněz na podporu kulturní činnosti. Tam platí jednoduché pravidlo. Peníze chtějí všichni, dost jich nikdy nebude, a kdo je nedostane, mluví o korupci.
	Dále ministerstvo vytváří různé, většinou zbytečné zákony, které v horším případě škodlivě regulují kulturní život a v lepším případě se o jejich existenci nikdo nezajímá. To ale nemůže mít ministerstvu kultury nikdo za zlé. Když už tu je,musí něco plodit, musí hledat činnost, kterou by samo sebe zabavilo. Musí si vytvářet práci. To je rys všech nadbytečných úřadů zralých na zrušení, jichž máme ve státě bohužel mnoho.

Ministři z nebe spadlí

Umělci se s peticí o ministru odborníkovi neprosadí, i kdyby navrhovali samotného boha. Demokracie vždy dá přednost postavě zapředené různými politickými nitkami do koaličních vztahů.
	Většina příštích ministrů pár dní před jmenováním ani ve snu netušila, že bude sedět v křesle ministra kultury. Být ministrem (i kultury) neznamená jen spravovat svůj resort, znamená to především hlas ve vládě nad velkými politickými (někdy zbytečnými) spory, jako je důchodová reforma (potřebná) nebo volba prezidenta (zbytečná).
	A ten hlas si strany koalice z ruky nenechají vyrazit - kultura jim může být ukradená, hlavně že ministr je věrný straník a nebude dělat ve vládě potíže. To musí pochopit každý umělec, že při hlasování o zimních gumách v závislosti na množství sněhu je stokrát důležitější prosadit stranický názor pět centimetrů naší strany proti osmi centimetrům opozice než problém, jestli kvete filharmonie, o jejíž existenci většina poslanců nic neví a ti, kdo něco vědí, říkají: Ať jdou šmidlat na trh, když se tam neuživí, ať to zavřou. I berounský ministr byl pěkným příkladem ministerské kulturnosti: skupina Kabát a berounští impresionisté, to byl jeho obzor.
Všechny politické strany budou pečovat o rozvoj národní kultury, o šíření české kultury v zahraničí a o rozvoj kulturnosti občanů. Tyto kulturní úkoly nakládají na bedra státu, rozuměj ministra kultury.

Kulturní politika je populární fráze

Slibují, že navýší prostředky a přispějí k rozvoji. Když je budete volit, kultura se dočká rozkvětu, který bude prýštit z vládních mozků. Tím je to vyřízeno. Po volbách nic neprýští, o nic se nepečuje, nic se nešíří. Je to dobře, protože jde jen o samé fráze a nesmyslné sliby, které kultura nepotřebuje a které by jí spíš uškodily, než pomohly. Tvářit se starostlivě a mumlat cosi o nenahraditelné roli kultury politiky nic nestojí. Lidi to rádi poslouchají, kdo to říká, nemůže nic zkazit. Žádná strana nejde do voleb se slibem, že s kulturou zatočí, že ji vezme u huby, že jí škrtne dotace a tlusté kulturní instituce rozpustí. Je to škoda, veřejnost by alespoň věděla, na čem je. Místo toho je omamována nesplnitelnými sliby.
	Kulturní politika je přesto ceněná fráze. Ale žádný politik se ještě nestal ministrem kultury proto, že nabídl nějaký program - co a jak a proč by na tomministerstvu dělal. Stačí vždy jen všeobecná stranická fráze o kulturní politice. Kultura je činnost velmi osobní a velmi konkrétní. Dvě galerie, pět divadel, sto orchestrů? Nový koncertní sál v Praze? Co který ministr nabízí? Konec knihoven, nebo rozmach knihoven? A tak dále...
	Nic takového od ministrů kultury neslyšíme. Ani nemůžeme, stávají se ministry mezi středou a pondělím. Nejsou to postavy, které mají svou představu o kulturním ministerstvu a léta ji veřejně cizelují. Přitom jinak to být nemůže -má-li mít ministerstvo nějaký smysl. Místo frází o kulturní politice by stačila silná kulturní postava, která dá najevo, co na tom ministerstvu chce.
	Že chce víc než rozvoj kultury a že na to má svůj konkrétní program. Ale takové postavy se do křesla ministra nikdy nedostanou, protože jejich osobnostní profil škvírami koaličních bitek nikdy neproleze. Viz Mathé, na křeslo má největší nárok, ale není z politiky, nic mu nedají.
	Kultura je prazáklad všeho, čemu se říká civilizace. Bez ní nic není, je-li kultura země ubohá, je ubohá celá země. Hodně lidí tohle považuje za nabubřelé výkřiky a kulturu za druh obchodu. Ty zazpíváš, já ti zaplatím za lístek. Čím běžnější je tento názor, tím ubožejší je země. V zemi, kde nekvete poezie, neuděláš dobrý byznys. Zboř galerii či katedrálu, spadne ti průmysl. Ministerstvo kultury v tom ovšem nehraje žádnou roli. Zabývá se vždy jen politickým klopýtáním.

Velký čin: zrušení ministerstva

Lepší by bylo ministerstvo kultury zrušit. Jeho hlavní činnosti stejně patří jinam a ty kulturní jsou zbytečné. Příjemci a žadatelé o granty se teď zděsí, ale nemusí. Do vědy a výzkumu se rozdělují v grantové agentuře miliardy, a přesto ministerstvo vědy nikdo nepotřebuje. Role ministerstva kultury v kultuře je bezvýznamná. Žádné kulturní hodnoty nevyvolává, jejich vznik neorganizuje. Péče státu o kulturu je chaotická, výsledky nejsou vidět. Běží, co tu bylo už dávno, nic nového nevzniká. Ve správě divadel je chaos, koncertní halu v Praze nikdo nechystá. Nikdo neplánuje muzeum české státnosti. Kdo se chce o osudech Čech a Moravy něco dozvědět, může jít leda na Václavské náměstí, centrum barbarizace země různými biblickými pronárody. Stověžatá Praha se proměňuje v peleš barbarů, hulvátství má před kulturností přednost. Že kvůli tomu máme v luxusním paláci luxusní ministerstvo, je jen zvyk. A zas ho povede kdos z nebe spadlý.

***

Politici jako by nevěděli, že dějiny ministerstva kultury jsou dějinami neodpovědnosti a chaosu. Názor umělců, že ministr má přispět k rozvoji kultury, je naivní. »

FAKTA Kdo by mohl být novým ministrem kultury Kandidáti TOP 09 Alena Hanáková - poslankyně za TOP 09, zastupitelka Zlínského kraje Ivo Mathé - pracoval jako vedoucí Kanceláře prezidenta Václava Havla či jako rektor AMU; byl prvním generálním ředitelem České televize, kde působil šest let od roku 1992.

Kultura je prazáklad všeho, čemu se říká civilizace. Je-li kultura země ubohá, je ubohá celá země. Ministerstvo kultury v tom ovšem nehraje žádnou roli. »

O autorovi| Karel Steigerwald redaktor MF DNES
Foto autor| Foto: Shutterstock
Foto popis| Umělci vs. politici Zatímco umělci by do funkce ministra dosadili člověka z oboru, politici spíše dávají přednost někomu ze svých řad.O autorovi| Karel Steigerwald redaktor MF DNES
Foto autor| Foto: Shutterstock
Foto popis| Umělci vs. politici Zatímco umělci by do funkce ministra dosadili člověka z oboru, politici spíše dávají přednost někomu ze svých řad.

Bátora odešel, carové trvají
9.12.2011    Mladá fronta DNES    str. 12    Názory
    Karel Steigerwald        
Haiku Karla Steigerwalda komentátora MF DNES 

Do Prahy přibyl Putin a Bátora padl. Události nás zavalují. Tento Putin sám se jmenuje Medveděv, to je v Rusku normální. Největší zvon světa, car zvon, nikdy nezvonil, car puška nikdy nevystřelil, listopad byl v říjnu, Medveděv je Putin. Bátora odstoupil za hulvátství, které jiným lehce prochází. Je to tím, že král konzervativismu nadávat jak dlaždič nesmí. To je určeno lidu, levici a básníkům. 
	Tolik témat pro haiku. Přichylte se k dubisku, které vzdoruje dosaváde zhoubným časům, radil básník Kollár. Havlíček se na dubisko jel podívat, vrátil se zděšen. Bátora je ovšem konzervativec lidový, pouliční, skoro bych řekl levicový. Proto ty řízné nadávky. Konzervativní politik chrání to staré dobré, chce to konzervovat. Starého dobrého u nás je málo, víc je starého nedobrého. Už za první republiky se náš konzervativec poznal, že nadával Masarykovi a chválil Řím. Novodobý český konzervativec je celý novodobý, odkojený panelákem. Dobré tradice zná z knih. Nosí texasky, triko, nadává jak špaček. Ani Medveděv neboli Putin není přímo car, je to pokračování carů novými prostředky. 
	Přichýlení k Rusům se nikdy nevyplatilo. Udělal to Kramář, netrefil se, ze vzteku si postavil antihrad proti Hradu. Dnes tam sídlí předsedové vlád, dodnes se říká Kramářova vila. Řekněte to Putinovi, bude rád. Rusové s námi nikdy nezacházeli dobře. Naštěstí byli většinou příliš daleko. Jen se přiblížili, bylo zle. Ale panslavismus lidem pletl hlavy – česká družina bojovala na straně cara proti rakouské konstituční monarchii! Jak ji to mohlo napadnout? No jako když si Slováci jeli pro svobodný stát k Hitlerovi. Namítnete, že nás Rusové osvobodili. Ale oni jeli porazit Hitlera, který zradil smlouvu o přátelství, co s ním měli. A naši maličkou vlast neosvobodili, nýbrž zabrali cestou. To k jásotu důvod není. 
	Někdy se stalo, že car neexistoval. Dávno mrtev, mluvili o něm jako o živém. Někdy bylo carů víc, pravý a lžicar. Něco podobného přijelo k nám, car necar. Lenina, tuto perverzní oslavu smrti, vystavují dodnes. Bátora naopak je jen jeden, sám, živý. Vyslovil lítost, že mu ublížily ty nadávky, co metal. Lekl se jich i ministr, kterého řídil. Nadávky Bátoru naopak zachránily. Čím vším by ještě musel projít, kdyby nepadl? Takto si zachová hezkou památku na doby, kdy byl činitelem, kterému ukřivdily nadávky. 
	S ruskými cary máme zacházet opatrně, já pán, ty pán. Už se zase prosazuje v tisku, že jsou nějaká velmoc. Čeho? Nafty, raket, diamantů. Jediné, co v Rusku prosperuje jako odkaz lidstvu, je umění. Asi že ho tak bijou po hlavě. Putin je nejlepší car, jakého kdy měli. To my málo víme. Co se nám zdá samoděržavné a směšné, to je v Rusku pokrok. Oslnit nás to nemůže, můžeme to respektovat a přát Rusku, aby se nevrátilo k Ivanu Hroznému. Putin Medveděv by řekl, že si Ivana váží. Byl to velký státník, budovatel moskevské stepní říše. Takové vrahouny jsme měli mezi Přemyslovci také, naštěstí je to už dávno. 
	Někdy si představuji, že ruské impérium je opatrná bytost: odstranila cary pro neschopnost impérium budovat a nasadila schopnější imperialisty – komunisty. Když ti ochabli v imperiálním pochodu, bytost je sundala a nastolila Putina Medveděva. To vysvětluje, odkud se tento dvojhlavý carský orel vzal. Medveděv přivezl carský poklad. Bohužel jen na ukázku, měl by ho tu nechat – jako reparaci za to všechno. Bátora vznikl, aby měli vzdělanci na co nadávat. Cíl je to lehký: přeskakuje po politice jako žába po kamenech, říká nesmyslné věty a nedovolené myšlenky, je nesympatický, byť nadává jako lid. Všichni ho rádi vidí, hodí se jim, mohou kolem něj modelovat hnědé nebezpečí, které neexistuje. Zakryjí tak nebezpečí, které existuje. Vytkl ho před závorku už TGM, když řekl, Hulvátov a Kocourkov. 
Toho se i dnes nejvíc bojte, malověrní, ne Putina Medveděva. 

Foto popis| Foto popis|

Zapomněl na byt
6.12.2011    Mladá fronta DNES    str. 08    Názory
    Karel Steigerwald        
Ať mezi politiky zavládne strach. Je to už nutné 

Zapomněl, žemá na Floridě firmu. Zapomenout může každý, jen politik ne. Co zapomene jako ministr, když zapomněl tak velkou věc, jako je byt v USA? To musí napadnout každého. Ministři, kteří zapomněli, nevěděli, neslyšeli – to je dost ubohý politický folklor a nic dobrého z něj většinou nepochází. Ministři se náhle měnívají v naivní děti či roztržité profesory z předminulého století. Předpokládají, že naivní je i veřejnost. Byt na Floridě? Když zapomněl, tak zapomněl, řekne. 
	Ještě horší je, když se politik uchýlí kmoralizování: „Respektuji rozhodnutí soudu, ale nevidím důvod, proč se zříkat člověka, kterého znám padesát let. Nepatřím k lidem, kteří se v těžké chvíli otočí k přátelům zády.“ Tak komentoval Besser případ spolupracovníka z firmy odsouzeného za korupci. Chce tak upozornit, že je mravně zralý, protože nehází přítele přes palubu, ale přehlédl, že věrnost až za rozsudek je především vlastnost členů mafie. Tam je přátelství takovým pojivem. 

Až se vyrovnáme s církvemi 

Ani třetí vysvětlení není bez kazu: kdyby někdo ministra usvědčil ze lži, abdikoval by okamžitě po předložení zákona omajetkovém vyrovnání s církvemi. Čekali bychom, že v takovém případě odejde ihned. Besser nabízí jinou verzi: kdybych lhal, odejdu, až dodělám svou práci ve vládě. Asi by to nikdo jiný nesvedl. Možná bymu i církve řekly: Se lhářem nejednáme. Určitě by mu to řekl předseda vlády. Kdysi dávno, když ještě Baťa dělal na Moravě cvičky, to tak Masaryk dělal. My bychom to také napsali. Držet dál v politice usvědčeného lháře není přece už možné. Nebo stále ještě je? 
	Besserovy verbální výkony jsou obvykle projevem dost razantní nekulturnosti. Jestli se za nimi teď skrývají i nějaké horší činy, není předmětem tohoto textu, to ať zkoumají a rozplétají jiní. 
	Besser je ovšem ministrem kultury. Od takového se čeká, že tu kulturu představuje. Že má autoritu, renomé, vliv a dobrý zvuk u veřejnosti. Z toho Besser nemá nic. Možná, že teprve až nyní u příležitosti korupčního přítele a bytu na Floridě si veřejnost povšimne, že nějakého ministra kultury vůbec má. 

Ministr přes poezii 

Ministr Besser za to nemůže. Myslím, že ještě pár týdnů předtím, než usedl do ministerského křesla, ani neměl takový cíl. Křeslo mu spadlo do klína samo, jako podružný výsledek koaličních dohod. Tak se v tom resortu pohybuje jaksi nazdařbůh. Není sám, vždy to tak bylo. Ministr kultury je hlas ve vládě, nic víc. Měli jsme jich řadu, nepamatuje si je až na výjimky (Pavel Tigrid, Pavel Dostál) nikdo. Ničím se do ničeho neobtiskli. A co také měli dělat? Jak se obtiskovat? Co řídili? Básně? 
	Pro politiku je kultura šidítko, aréna frází, žvanění a planých exhibicí. Ministr kultury nikdy nevzniká jako představitel nějaké kulturní koncepce, nějakého názoru, plánu a cílů. O této oblasti česká politika neví nic. Většina poslanců všech stran vám řekne, že kultura je, když přijdou ze Sněmovny utahaní jako pes, prásknou sebou na gauč a pustí si pěkný holky na Nově. Ministr tedy musí představovat především tento kulturní postoj. A také ho představuje. On i ti předešlí. 
	Nikdo také neví, k čemu vlastně ministerstvo kultury je a comá dělat. Stará se o památky a o církve. Co a jak má dělat se živou kulturou, ví jen Bůh. Možná ani ten ne. Možná ale žádná zvláštní idea na téma stát a kultura ani neexistuje. Nikdo se tím nezabývá. Za dvacet let ministerstvo kultury nedokázalo ani to nejmenší: kulturní loterii a fungující přehledné grantové výbory, fondy, či jak tomu chcete říkat. Od politiků nejčastěji slyšíme, že kultura si má na sebe vydělat, že je nemravné, aby polykala veřejné peníze, a že je to spíš koníček než něco tak vážného jako třeba fotbal, hokej, smetáci na ledě a ostatní fyzické činnosti, lačně polykající veřejné i loterijní peníze. Problém je, že politici chodí na hokej, protože se tam mohou ukázat lidu, kdežto o ušlechtilejší a duchovnější disciplíny se nezajímají. Padlý pražský politik Richter dokonce říkal: A kdo pozná, co je vyšší a co nižší umění? Kromě něj snad každý. 
	Do té doby, než ministerstvo kultury dozraje k zániku pro zbytečnost,mohlo bymít v čele postavy větší kulturní mocnosti. Mnoho by se nezměnilo, ale lidi by se nemuseli divit – koho to tam zase dali? 
	Ministr Besser se v příštích dnech projede na známém politickém toboganu. Bude vysvětlovat, dokazovat, obhajovat se. Ukáže výpisy, svědky, tabulky. Nečas má proti němu silnou zbraň. Besserovi předchůdci odešli i za slabší podezření. Přejme mu, aby zatáčky nevybíral tak uboze jako mnozí před ním, od Grosse po Kocourka. Ale nelitujme ho. Vůbec politiky nelitujme. Někteří padnou nespravedlivě. Ale poměry jsou u nuly. Ať mezi nimi zavládne strach, je to nutné. Politik musí našlapovat vminovém poli stokrát opatrněji než my. 
	Například ministr kultury: nejsi-li dost kulturně vzdělaný, nemáš-li dost veřejné autority, nelez tam. Když si nepamatuješ své firmy, nelez tam dvojnásob. Krutý je život politika. 

***

Do té doby, než ministerstvo kultury dozraje k zániku pro zbytečnost, mohlo by mít v čele postavy větší kulturní mocnosti. Mnoho by se nezměnilo, ale lidi by se nemuseli divit – koho to tam zase dali? 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Stát spoří i plýtvá
5.12.2011    Mladá fronta DNES    str. 10    Názory
    Karel Steigerwald        
Český úředník nade vše miluje last minute nákupy 

Opozice má pravdu, škrtat výdaje umí každý. Vláda jí pravdivě odpovídá: Vyhazovat peníze z oken státní budovy také umí každý. Je tu i třetí pohled: za poloviční peníze bychom si mohli pořídit dvojnásob užitečný stát. Tož do toho, politiko! 

Nečasův program pro sociálně vyloučené lokality nabízí řešení, jaké tu ještě nebylo. Jeho síla je v komplexním pochopení problému Romů, kterým se pokrytecky říká „sociálně nepřizpůsobiví“ občané. Doposud žádná vláda tak široce a důsledně pojatý program nepředstavila. Pravdě je blízké, že všechny vlády už od nepaměti nemají program žádný. Vždy ho nahrazovaly jen systémy sociálních dávek, které kromě role sociální měly i roli korupční a negativně výchovnou. Celé generace už nepracují, žijí z dávek a považují to za stav normální a za stav, který se nedá změnit. 
	A v tom je program ODS nový. Nabízí přísný dohled, kontrolu dávek, jejich jasné cílení, důslednou represi za porušování zákonů včetně kriminality dětských band až do takových kriminálních detailů, jako jsou výkupny barevných kovů, které ty nepřizpůsobivé inspirují ke krádežím. Současně obsahuje mnoho slibných plánů, jak postupně s pomocí státu a dalších orgánů sociálně nepřizpůsobivé přeměnit na sociálně přizpůsobené. 

Zajímat se o svůj osud 

Kdo si program prostuduje, musí tuto komplexnost uznat. Je to projekt na léta, vpřed půjde milimetr po milimetru, ale je to také konečně nadějný začátek. Opozice jej bude jistě kritizovat – protože kritizovat se dá všechno. Někdo program nazve Cukr a bič – a bude kritizovat ten bič, jemuž Nečas říká „zákony platí pro každého“. Cukr v Nečasově pojetí je sociální systém, který nutí i příjemce dávek k aktivnímu zájmu o svůj osud a nabízí celý vějíř aktivních sociálních témat. Jistě se všechno neosvědčí, za pochodu budou různé změny, ale jedno je už nezměnitelné – že se konečně začne, dřív než by vzplanula některá středně velká města a než by v nich policie musela dobývat ghetta. Opozici by se možná vyplatilo místo všeobecných frází a truckritiky k programu připojit. Jednou bude zase vládnout a i jí se vyplatí, když tento obrovský problém sociální nepřizpůsobivosti bude už více či ještě více vyřešen. 
	Vláda tedy může sbírat další body. Dost už jich má, zejména v oblasti veřejných financí, v boji proti korupci a v čerstvějším větru, který začíná vát českou politikou. Program pro nepřizpůsobivé k tomu patří. 

Miliony na konci roku do komína 

Ale staré větry také dál vanou. Státní správa, plná vychytralého úřednictva, je tvrdohlavě slepá, hluchá, nic nečte, nic neví, hnízdí v kancelářích a vyhnat ji bude obtížné. Kam hrábnete, tam se plýtvá, vyhazují se peníze z okna, hrabe se pod břicho domovské kanceláře. V rámci úspor zrušený a evidentně zbytečný úřad stihne na poslední chvíli nakoupit počítače za miliony, které by jinak musel vrátit do státního rozpočtu. Pro úřednictvo ministerstva školství je to šikovné, mají počítače, které by neměli. Pro nás ostatní je to důvod k defenestraci těch úředníků. Nebo: Krajský úřad v Ústí nad Labem nakoupil pro školy 169 vánočních stromů, kus za 11 800 korun. Oběhněte si státní správu, najdete takových příkladů tisíce, nemusí to ani být pandury za miliony. Jsou to miliony, které letí na konci každého roku do komína v nejrůznějších drobných položkách a většinou asi také bez porušení zákona. Nikdo je neukradne, vyhází se zbůhdarma! 
	A úředník, který takto chytře uchrání před státní kasou nějaké statisíce, je pochválen. Nahrabal, pašák, na vlastní pašalík! Nebo snad znáte úředníka, který koupil pro svůj úřad dvacet dárkových sad tureckých šavlí v luxusním provedení a pět mrazáků k tomu a byl pak za to potrestán, neřkuli vyhozen z práce? Doma by to neudělal, v kanceláři kupuje! Dělat velké programy je chvályhodné. Jsou racionálnější, úspornější, některé dosáhnou tak bohulibých cílů, že se na nich shodne hned celá vlast. Když ale dělá tu bohulibost statisícový dav úřednictva, činitýlků, referentů a zástupců podpředsedy, jejichž cílem je z rozpočtu republiky urvat co nejvíc pro svůj dvorek, je to vše marnost a marnost. 
	Čím se liší Rom, který mazaně vyloudí ze státu dvojnásobnou dávku, aby měl na hernu, od úředníka, který nakoupí nesmyslné vánoční stromečky, aby peníze nepropadly zpět státu? 

Co s nepřizpůsobivým úřednictvem 

Vládu čeká další program – pro nepřizpůsobivé úřednictvo – který by měl stát zasáhnout od vrátného až po ministra. Teprve až se takový program rozjede, začne vládnout jakási milostivá harmonie: šetrný stát, šetrné úřednictvo, šetrní občané. Kdo ví, jak se rodí blahobyt, zamyslí se nad tím. 
	Opozice má pravdu, škrtat výdaje umí každý. Vláda jí pravdivě odpovídá: Vyhazovat peníze z oken státní budovy také umí každý. Je tu i třetí pohled: za poloviční peníze bychom si mohli pořídit dvojnásob užitečný stát. Tož do toho, politiko! 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Prachy, skočte soudci do kapsy!
2.12.2011    Mladá fronta DNES    str. 10    Názory
    Karel Steigerwald        
Vedle afér, kde se točí miliardy, běží i aféry malé finančně, významem však velké. Jihočeský soudce o přestávce soudního jednání, když advokáti kouřili na dvorku, prohlížel v soudní síni jejich peněženky. Co tam našel, to si vzal. Soudce chytili, našli u něj narafičené peníze, teď ho policie obvinila. A on věc pojmenoval jasně: jde o cílenou provokaci nepřátel. Asi vzkřikli: peníze advokátů, vskočte soudci do kapsy. 
	Protože rozumíme lidské duši, vypracovali jsme v haiku znalecký posudek. Soudce je nevinný. Zjistili jsme, že je vážně nemocen. Má nutkání okrádat advokáty a nemůže si od toho pomoci. Je to kleptomanie specializovaná na advokáty. Vaší stokoruny by se nedotkl. Když vidí stovku advokáta, bleskem ji chňapne. Vyvinulo se mu to, když čítával o astronomických stamilionových honorářích advokátů za procesy, jimž prospěli jen tím, že je zašmodrchali. 
	Soudce váží spravedlnost, dbá paragrafů, vše zašmodrchá podle zákona a nikdomu víc nedá než těch pár umrněných korun soudcovského platu. Je to utrpení, být chudý soudce a denně se dívat na drzé advokáty milionáře, kteří si často na soudních chodbách připalují doutníky pětistovkami. Kdo by se nešťastnému soudci divil? 
Drzí advokáti si mysleli, že v soudní síni se nekrade. Své nadité šrajtofle nechávali pohozené před soudcem, jenž sám, v tom chrámu spravedlnosti, musel civět na lákavé tisíce, z peněženek té advokátské chamradě roztomile vyčuhující. Soudce je nevinný, každý soud ho musí očistit z ohavného nařčení, že krade. Vždyť jen odklonil peníze od advokátů k sobě. 
	Není ovšem sám a neřádí jen v peněženkách. Postihlo to všechny soudce v zemi. Advokáti jsou z toho už zoufalí. Peníze nechávají venku, pod soudní rohožkou, za plynoměrem, v květináči na soudní pavlači. Ale i tam soudci zabrousí, když jdou advokáti na kávičku nebo za roh podplácet protistranu. A když se v soudní síni sejde málo peněženek či je kořist hubená, soudci berou i šatstvo. Vyplatí se to. Čepice advokátů s briliantovým lemem, botky za 74 500 korun, sáčka zlatem podšitá. Zlato odpářou, sáčko nechají viset. Advokáti chodí už k soudu jako trhani, ale i o ty montérky mnohdy přijdou. Když soudci zabavené botky nepadnou, vymění je s kolegou, který má menší nohu. 
	Někdo by horlil – co je to za stát, že kradou už i soudci v soudní síni. My říkáme, je to jen nemoc, obyčejný odklon, nic vážného, taková soudcovská rýma. Soudce s nutkavou potřebou okrádat advokáty je něco jako Jánošík. Dřív se u soudu okrádaly vdovy a sirotci, dnes advokáti. Mnohé politické strany dají si rády soudce na billboard před volbami. Napíšou: S doktorem Samohrabem na boháče! To táhne. 
	Jihočeský doktor okradl i nás. Zatímco jsme zkoumali jeho zdraví, vzal nám v předsíni 547 korun z kabátu. Byli jsme na to pyšní. Vždyť on nás považoval za advokáty se zlatými kabátci! 
	V cizině se zatím advokáti v soudních síních neokrádají. Je to jednostranný pohled, všechno je to jen na advokátech. My máme komplexní řešení: zatímco se soudce hrabe v peněžence advokáta, ten projíždí jeho civilní sako v předsíni. Kdo víc, kdo rychleji. 
Venku mezitím příbuzní žalované strany vykrádají jejich soudcům auta. Tak vypadá dělná moderní spravedlnost. 

O autorovi| Haiku Karla Steigerwalda komentátora MF DNES
Foto popis| O autorovi| Haiku Karla Steigerwalda komentátora MF DNES
Foto popis|

Kdysi my, dnes Řekové: hanobení státu pravdou
30.11.2011    Mladá fronta DNES    str. 14    Názory
    Karel Steigerwald        
Tak už je to tady zase: hanobit stát lze i pravdou.
To platilo za komunistické vlády u nás a platí to v Řecku dnes. Podle tamních žalobců šéf statistického úřadu „poškodil národní suverenitu Řecka a narušil ústavu. Nepostavil zájmy Řecka nad záležitost s čísly.“ Chodí už k výslechům a mohl by za „zradu národních zájmů“ dostat i doživotí.
	Za řeckou situaci tedy nemohou ani řecké vlády, ani Evropská unie a zahraniční banky, které lehkomyslně půjčovaly aténské vládě, nýbrž muž, který ukončil léta se vlekoucí manipulace se statistickými údaji a začal do řecké statistiky zavádět pořádek. To neměl, teď se na něj chystají. Ale hrají si s ohněm, zahraniční půjčky, které mají zemi zachránit, nebo alespoň oddálit pád, jsou na přesné statistice závislé. Pro Řeky je však důležitější najít pachatele a změnit slovník – hospodářský chaos nazvat národním zájmem, pravdu o něm zradou tohoto zájmu. Rozumějte, udělali z hospodářství státu trosky, tak teď obviní a zavřou nevinného. Běžný postup v totalitách. V Řecku z toho nic nebude, stát je v EU, tam se tohle už nenosí. Divné je, že to Řeky vůbec napadlo. A co když toho nenechají a pana statistika skutečně zavřou? To bude teprve v Bruselu frmol. Na obhajobě takové zvůle si vylámou jazyky všechny bruselské jazyky.

Zatčený ředitel
29.11.2011    Mladá fronta DNES    str. 08    Názory
    Karel Steigerwald        
Past: označené peníze u policisty vylučují omyl 

Minimální výsledek vyšetřování je, kdo a proč korumpoval a co ředitel policie konal, aby si korupční peníze zasloužil. Čas strýců s igelitkami, geniálních obchodníků s akciemi a exmanželů, kteří odklánějí peníze, je už snad pryč. 

Korupčníkem nebyl obyčejný občan. Byl jím policista. Nebyl to ale obyčejný policista, byl to ředitel policie. To už je dost, aby se minimálně půda pod nohama politických Pražanů otřásla. 
	Může být, že je ředitel pražských strážníků Kotrouš nevinný a že ho vyšetřování očistí. Ale i to už je otřes. Ředitel žádné policie nesmí ani do podezření upadnout, to je jeho nezbytná politická priorita. Kotrouš je na tom ale hůř, v autě měl bankovky z úplatku, označené předem policií. Padl zřejmě do pasti. To lze obtížně vysvětlit jako omyl, přehmat, jako pouhou nedbalost. Orgány činné v trestním řízení mají v rukou hodně velkou rybu, velký korupční balík peněz a pravděpodobně také pádný důkaz. S ohledem na pověsti, kterými je pražské prostředí prosáklé, jde patrně o velmi závažný případ, který by se mohl a měl změnit v domino. Kdo s kým, proč, za kolik a tak dále. Teorie osamělého selhání, tolik oblíbená v politických případech, by platit neměla. Nikdo jí neuvěří a primátor ji včera zmiňovat neměl. Sám ještě neví, co se stalo - a naznačovat, že šlo o selhání jedince, může v rozjitřené Praze vést k podezření, že už se zase kolem jednoho obětovaného či přistiženého staví clonící bariéra. 

Konečně se chytla jedna velká ryba 

Policii je třeba pochválit, získala kořist dosti cennou. Veřejnost si možná řekne, konečně to začíná, ryby začínají padat do protikorupční sítě. Není to případ jediný, pohyb vidíme i v jiných slavných celostátních i mezinárodních kauzách, které se probouzejí z dlouhého spánku. Pandury, gripeny, uhlí, Škoda a tak dále. Dobře, možná se otvírají skříně, do nichž neměl nikdo nikdy nahlédnout. A říká se také, mají to v rukou Švýcaři, ti to dotáhnou. 
	Ale veřejnost, zmořená nekonečností a bezvýchodností všech těch korupčních témat, si možná řekne, že zas jde jen o blafák, o trik k uchlácholení zuřivců, možná i o pouhé předhození jakési pěší policejní nuly veřejnosti a orgánům, které už konečně potřebují nějakého pachatele. 
	Osamělý pachatel je výsledek, jemuž se veřejnost vysměje, i kdyby to byla pravda. Minimální výsledek je, kdo a proč ho korumpoval a co ředitel policie konal, aby si korupční peníze zasloužil. Čas strýců s igelitkami, geniálních obchodníků s akciemi a exmanželů, kteří odklánějí peníze, je už snad pryč. 

Nitky vedou hodně vysoko 

K osamělému pachateli patří také ojedinělý osamělý čin - jednou upadl do jámy korupce a už ho chytli. Tak zralé je naše prostředí. Ani tomu nikdo věřit nebude. Kdo se v našich poměrech alespoň trochu vyzná, sám od sebe už vidí nitky, které se táhnou dál, výš, jinam. Vidí systém korupcí prolezlý a čeká, že po otevření té strašlivé skříně uvidí, jak ten systém vypadal, kdo a kudy ho komandoval, kdo ho kryl a kdo z něj tloustl. 
	Orgány činné v trestním řízení mají velmi obtížnou roli. Vše, co udělají, bude muset být stokrát průhlednější než obvykle a stokrát věrohodnější. Na vše budou muset mít sto věrohodných důkazů a žádný jejich výsledek nebude smět obsahovat nové pochybnosti či nedůvěru, jak to často doposud bývá. A pokud skutečně zjistí, že policista byl opravdu osamělý pachatel, budou muset všechny tyto důkazy ještě jednou znásobit. Nejhorší pro ně bude, když nezjistí nic. I kdyby to bylo stokrát pravda, veřejnost zas zjistí, že je tady pro srandu králíkům. Je takovými špatnými zkušenostmi z minula prosáklá. Chabým výsledkem by také byla smečka chycených a usvědčených mřenek - každý ví, že korupce je rozlezlá široko a vysoko po našem horizontu, ať už v Praze či venku, ve vyšších patrech i v podkroví státu. 
	Státní správa je prolezlá touž snětí, kterou je prolezlý i veškerý lid. Příčiny toho ponechme povolanějším, jisto ale je, že u nás se smí krást a podplácet a nikdo se za to nestydí. Vyhánět ten ošklivý návyk je třeba odshora, když i tam panuje. Bude to úkol těžký. Za každého nahoře padlého korupčníka se volbami či jinak zespodu protlačí nahoru nový, neokoukaný. Už i toho úkolu, drtit korupci a krádeže, se čile ujímají lidé s máslem na hlavě. Ještě nevyčichlo fiasko s dinosaury a už se k boji proti korupci šikují nové, politicky podivné existence. 
	Případ policejního ředitele je klíčový. Rozhodne, kterým směrem se ubere naše budoucnost. Je to křižovatka - pod koberec, nebo k soudu. Švýcarské orgány v tomto případě nefigurují, je to jen na nás. Pokud bude vyšetřování hluboké, pořádné a vynalézavé, bude to zápas. Postižení se budou bránit. Politickou lží, novou korupcí, politickým tlakem, demagogickou palbou, nasazením styků a dalšími obvyklými politickými zbraněmi. Bez jasného vysvětlení případu se veřejnost už neobejde. 
	Milionkrát jsme se ptali, kde vzal pan Gross peníze, kde pan Zgarba, Dalík, Palas, Řebíček, kde ti uhlobaroni. A kde brali všichni ti, co zbohatli během státní služby. Úřady znaly jedinou odpověď: Nevíme. A to je uspokojilo amělo to uspokojit i nás. Čas už je ale dál, už není možné nevědět. 
	Anebo je, pak nás nečeká nic hezkého. V takovém marasmu by si stát skutečně přebraly hodně podivné síly. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Co se děje v pražské černé bedně
25.11.2011    Mladá fronta DNES    str. 10    Názory
    Karla Steigerwalda        
My v haiku tomu nerozumíme, i když události bedlivě sledujeme. Nejprve se zdálo, že kmotři chtějí zaříznout primátora Svobodu. Provinil se prý, že chce zaříznout kmotry v ODS. Vraždu řídil kmotr Janoušek. Není to pravda, řídil ji asi kmotr Hrdlička. Ukazuje se ale, že nešlo o vraždu. Krizi vyvolal Šťastný, cílem nebyl pád primátora, nýbrž jeho udržení. Primátor však vyjednával s Nečasem. ODS, která je proti němu, jej podržela. Hrdlička o ničem nevěděl. 
	Šlo o puč kmotrů, kteří chtěli zpět pozice. Šlo ale také o puč, který měl pražské kmotry dorazit. Nikdo nevěděl nic jistého. Dohady stíhaly dohady. Unás v haiku se nespalo. Zvědové hledali fakta. Nic nenašli, jako by šlo o událost bez faktů. Jisté prý je, že s TOP 09 nikdo nejednal. Nová koaliční smlouva je ale na světě. Vlezl do toho mladý Dienstbier s požadavkem, aby levicový kmotr Hulinský zmizel. Vedoucím celé akce na změnu pražské koalice a na odstranění primátora byl nakonec sám primátor. Vyšlo to najevo včera. Domluvil v bleskové akci to, co se po volbách nedařilo týdny – pravicovostředovou koalici v Praze. Jasné není jen jediné: kdo je v té koalici pravice a kdo střed. To uvidíme. Nebo taky ne. 
Politika dohadů, zámlk a tajností je fascinující. My v haiku jsme si po probdělé noci řekli: je to pražská černá bedna, hemžení uvnitř nikdo nevidí. Co je tedy vidět zvenku? Tak vážně: především brilantně provedená politická operace. Žádné patlání, žvanění, rychlý a čistý řez – byla tamta koalice, teď je nová. Z bedny vypadlo, že vládu v Praze převzaly politické strany, které k sobě mají blíž než za minulé koalice. Mohly by se shodnout alespoň přibližně na společném cíli. Takové vládnutí je lepší než vláda protikladů. Proti koalici ODS – ČSSD se loni hodně protestovalo jako proti velké nemravnosti. Včera vzniklá koalice je mravnější. 
	Druhý viditelný jev: zdánlivý puč na odstranění primátora Svobody partou kmotrů se jeví jako pravý opak. Je to Svobodův puč proti kmotrům. Jeho kredit stoupl. Jako by se v ODS rodil tandem Nečas – Svoboda, slibující nové a lepší časy. Tah ta dvojice má, politickou odbornost také. Doposud jsme byli zvyklí na velkohubá prohlášení, sladké a prázdné řeči, na johnovské tlachání o dinosaurech. Neokázalost dvojice Nečas – Svoboda slibuje skutečné výsledky. Krok za krokem, pevně, jasně, vytrvale, to je vzácná politika. Z pražské černé bedny čouhá ven. 
	Jev třetí: poměry se posunují směrem ke skutečnému pronásledování korupce a politického klientelismu. K dalším změnám následně dojde i v politických stranách – zejména v těch dosud v Praze vládnoucích. Proroctví nedělejme, ale změny v ODS i v ČSSD budou. Dlouholeté tlaky se začínají projevovat – v ODS si vybrali doktora Svobodu do popředí, do role oblíbeného volebního maskota, který má zastřít nepěknou pověst partaje. A hle, vyrostl jim silný a kvalitní politik, který pověst ODS začíná zlepšovat nikoliv hrou maskotů, nýbrž ostrými zásahy do centra problémů. Problémem rozuměj kmotry. Tento mrav se bude šířit kancelářemi všeho druhu. To je užitečnost pražského puče. O puč se ale nejedná, nýbrž o dobrou demokratickou operaci, o změnu koalice. 

O autorovi| Karla Steigerwalda, Haiku komentátora MF DNES
Foto popis| O autorovi| Karla Steigerwalda, Haiku komentátora MF DNES
Foto popis|

Kdo zabil víc lidí, jádro, auta, či bůček?
24.11.2011    Mladá fronta DNES    str. 12    Názory
    Karel Steigerwald        
Máme před očima čin typický pro evropského ducha: Nečas nabízí Merkelové veřejnou debatu o dostavbě Jaderné elektrárny Temelín. Slibuje si od toho „další posílení česko-německých vztahů“. Rakouští protijaderní aktivisté chtějí, aby Nečas obdobnou nabídku učinil i rakouskému kancléři. Nečas je pro. 
	To je zpráva, která pěkně zní, ale skončit může nepěkně. Jaderná energetika bohužel není disciplína odborná, technická, vědecká a ekonomická. Je to disciplína politická, tudíž emotivní. Může citelně ovlivňovat volby. Má sílu přeshraniční. Střední Evropa má novou merunu, místo sporů o jazyk je tu spor o jádro. 
	Přesto se vyplatí do racionálních argumentů investovat, sem tam se mohou uchytit. Rakušani a Němci jádro zakázali, Češi chystají druhé kolo Temelína. To je spor, který si ještě užijeme. Výsledkem bude, možná za dlouhý čas, že Němci i Rakušané budou jádro zase chtít. Jiný dostatečný zdroj energie pro civilizaci 21. století se nenabízí a nikdo nenabízí, že by se pohodlí 21. století vzdal. Klasické zdroje ubývají a ničí přírodu. Alternativní zdroje, slunce, voda, vítr a řepka mají charakter doplňkové hračky a jsou zdrojem politických sloganů. Větší energii ani v daleké budoucnosti nenabízejí. Jaderná energetika má perspektivy velkého rozvoje, je ekologicky neutrální a nabízí satanskou možnost už v blízké budoucnosti: odpad z dnešních elektráren bude zdrojem paliva pro ty budoucí. Možná tato danost dojde i politikům v Německu. Rakušanům docházet ani nemusí, mají dost energie vodní a zbytek si pokrytecky koupí ze zahraničních jaderných zdrojů. Budou ale tvrdit, že je to energie jen ze zeleného ekosegmentu, ačkoliv na elektřině nepoznáš, z čeho a jak byla vyrobena. Politici, ať už eko či neeko, rádi vzněcují ve voličích traumatické vášně. S vášněmi se veřejnost lépe kormidluje. Kdo viděl chladicí věže jaderné elektrárny, musel mít pocit, že je blízko u pekelných bran. Jako když nevolník civěl na klenbu katedrály. Přitom pravděpodobnost, že jaderná elektrárna exploduje, je mnohokrát menší než pravděpodobnost, že nějaký magor hodí na střední Evropu jadernou pumu. 
	Argument pro toto tvrzení je racionální, ale odborně tak složitý, že mu veřejnost uvěří jen stěží. Přitom auta, alkohol, kutání horníků v dolech, komunistické experimenty, cigarety, tučné maso - tyto vymoženosti modernity zabily mnohem víc lidí než jádro. Přitom o zákaz aut, bůčku či komunismu nikdo neusiluje. 
	Středoevropská debata o jaderné energii je potřebná, nutná a beznadějná. O to víc stojí za to ji spustit. Nečase chvalme, i když dává hlavu na špalek - debata se lehce zvrhne v populistickou rychlopalbu. Ale může se i zvrátit a mezinárodní rozum postoupí dopředu. 

O autorovi| Karel Steigerwald, komentátor MF DNES
Foto autor| Foto: Jaroslav Sýbek, MF DNES
Foto popis| Budoucnost? Alternativní zdroje mají charakter doplňkové hračky. Jadernou energetiku čeká velký rozvoj.O autorovi| Karel Steigerwald, komentátor MF DNES
Foto autor| Foto: Jaroslav Sýbek, MF DNES
Foto popis| Budoucnost? Alternativní zdroje mají charakter doplňkové hračky. Jadernou energetiku čeká velký rozvoj.

Krize státu
22.11.2011    Mladá fronta DNES    str. 08    Názory
    Karel Steigerwald        
Stále víc lidí věří, že tam nahoře jsou jen darebáci

Zákaz by v dnešní bezmoci demokracie přišel komunistům dvojnásob vhod. Jeden neschopný zpocený exministr Kocourek či na druhé straně sebevědomý nimrod a boháč exministr Palas – ani sto Grospičů by ke KSČM nedotlačilo tolik přízně.

Soudruh Filip, který bral za udání i pár stokorun, a byl proto podle soudu neoprávněně označen za agenta StB, jelikož nevěděl, že ty peníze bere, je politik radikální. Je mu to však málo platné, volby nového předsedy na obzoru a v zádech dva ještě radikálnější komunisti: Grospič a Semelová.
	Ta říká: Pohraničníci měli zásluhu na tom, že některé provokace na státních hranicích nepřerostly v konfrontaci širokého rozsahu a narušení míru. Nebo: Kolektivizace byla v zájmu prostých lidí. Bylo to období, kdy vznikala velice úspěšná zemědělská družstva. Či: Při politických procesech v 50. letech byli souzeni jen ti, co se opravdu provinili. Grospič nezaostává. Podle něj zákon o třetím odboji napodobuje nacistické norimberské zákony.

Debata jako Punkva

Oba soky pojí vlastně totéž: hněvivý stalinismus a naděje, že se komunismus zase vrátí na výsluní. Filip si to asi také myslí, ale je mazanější. Lepší poslanecké křeslo v hrsti než komunistické dobrodružství na střeše. Vedle těchto tvrdých názorů, kombinovaných s mnohem opatrnější politickou praxí KSČM, běží ve společnosti už dvacet let poměrně chaotická debata o zákazu komunistické strany. Je to debata jako řeka Punkva. Občas vyleze ven, občas teče v hlubině. Nehoráznost a drzost komunistických lží ji posiluje. Hrozba zákazu posiluje naopak komunisty: mohou se tvářit jako statečné oběti politické zvůle. Je to luxusní pozice, nic jim nehrozí. Právě v těchto dnech už zase vnitro nedalo dohromady argumenty pro zákaz. Komunisti mohou v rozporu s tím křičet: Hnědá totalita z vnitra po nás jde!
	Zakázat, či nezakázat je dvojice, která nemá smysl. V demokratické a relativně svobodné společnosti nelze žádnou politiku zakázat. Každý zákaz je vítanou reklamou. Zakázaná parta se jemně přejmenuje a hra na zákazy může pokračovat. Zákaz, který není spojený s popravou, nemá žádný smysl. Lidi, kterým se komunistická politika a frazeologie upřímně hnusí, by zákaz potěšil. Byla by to potěcha osobní – že se nějak veřejně dalo najevo, co jsou komunisti zač. Politicky by došlo k opaku, za zakázanou stranu by povstala nová: Strana svobodných komunistů třeba. Její politici by měli dvě výhody naráz: byli by zakázanými hrdiny a současně povolenými politiky, cucajícími dobrodiní svobody.
	Demokratické prostředí má však mnohem silnější zbraň, než je zákaz. Ztrátu zájmu veřejnosti. Přesněji: čím kvalitnější je veřejný a politický život demokratické společnosti, tím menší je zájem o komunistická proroctví. A naopak: nic neprospívá rozkvětu komunistických idejí víc než úpadek a krize demokracie. Každé extremistické hnutí je takové. Bez krizí, úpadku a nemocí společnosti by extremismus nekvetl. Ale zákazem extremismu se nemoci společnosti neléčí – leda jen odstrkují dopředu.

Každý zloděj lepší než kampaň

Mudrovat o tom, jestli je pro komunisty (či pro lidi) lepší předsedkyně Semelová, nebo předseda Grospič, nemá smysl. Je to totéž. Vedení KSČM musí obratně manévrovat (a umí to) od stalinského extremismu, který zajišťuje hlasy divokých komunistů, k stalinskému liberalismu, který činí komunisty snesitelnějšími případně i pro vládní koalici. A platí, že každá nová aféra, nová krádež, nová tupost vládní koalice, nový zloděj, zázračně zbohatlý činitel, to vše je pro KSČM mnohem lepší než vlastní ideová kampaň. Na hnijícím kmeni demokracie komunistická plíseň jen kvete – dalo by se napsat, že komunismus (jako kdysi nacismus atakdále) není nic jiného než infekce, která se zdravé společnosti nechytá. Vinu za komunismus mají, držte si klobouky, nekomunisti.
	Jen pro připomenutí: z hnusu nacismu vykvetl úspěch českých komunistů. Z hnusu nesmyslné světové války vykvetl úspěch Lenina. Z neschopnosti Výmarské republiky a z hlouposti mírové smlouvy vykvetl úspěch Hitlera. Co spustilo kruté náboženské běsnění husitů? Špatně prováděné veřejné soutěže: rozval státního rozpočtu, veřejných financí, korupce císařských úředníků, prodej funkcí a prodej hříchů.
	Jeden zpocený exministr Kocourek či na druhé straně sebevědomý exministr Palas – ani sto Grospičů by ke KSČM nedotlačilo tolik přízně. Místo hledání právních kliček, jak komunismus zakázat, by se vyplatilo rovnou ho vyhubit – samovolným procesem zkvalitňování demokracie. To je ovšem slovník komunistů, ti demokracii slovně zkvalitňovali čtyřicet let a věřili, že je lidé budou milovat.
	Pěkné přehledné procesy, které přesvědčivě objasní, proč někteří lidé z politiky jsou tak náhle bohatí, aniž měli z čeho zbohatnout, nebo proč stát tak rád vyhazuje peníze z okna, udělají pro samovolný zánik KSČM víc než jakýkoliv antikomunistický článek včetně tohoto. Republika má nyní hodně silné výmarské rysy: nízká úroveň spravedlnosti, nečitelnost událostí a všeobecné přesvědčení, že tam nahoře jsou jen darebáci. Je to úpadek vládnutí, který obvykle příchod silné ruky předchází. Větřily to před časem Věci veřejné. Místo silné ruky se z nich vyklubali obyčejní žvaniví strejci a intrikující tetky. Dnes se objevuje silná ruka Babiš. KSČM, v politice zkušenější, čeká vzadu. Až si i Babiš vyláme zuby, přijde její čas.
	Nebo nepřijde. Rozhodnutí má v ruce celá demokratická politická veřejnost – ta určí (i bez zákazů či příkazů), kam se loď české politiky pohne.

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Nalevo je čilý politický ruch. Bohužel bez obsahu
14.11.2011    Mladá fronta DNES    str. 10    Názory
    Karel Steigerwald        
Sociální demokracie zbrojí na příští volby. Na sobotní konferenci stanovila čtyři reformní okruhy, korupci, daně, penze a zdravotnictví. Nic nového nepřinesla, pokud nechceme za převratnou novinku považovat majetková přiznání jako zásadní nástroj k potírání korupce, přistoupení na poplatek za pobyt v nemocnici, který vyřeší ztráty ve zdravotnictví, nebo univerzální slib, že reformy ČSSD budou mít lidský rozměr, což patrně vyřeší vše. 
	Kdo je škodolibý, mohl by připomenout i dnes už zapomenutý volební hit – registrační pokladny nebo jednu zdravotní pojišťovnu. Přidat k tomu můžete i různá prohlášení o tom, že evropský sociální stát je hodnota nezměnitelná nebo že současnou krizi musí zaplatit bohatí. Konkrétního nic, jen hra s procenty daní, DPH a dalších sazeb. 
Něco nahoru, něco dolů a bude vše vyřešeno. 

Černohnědá budoucnost 

Konference čišela sebevědomím. Pro zdrcující kritiku vlády, která je odtržena od reality, nešla daleko, jistá si, že ona a její návrhy zachrání zemi od bídy a rozvratu, který může v brzké budoucnosti mít i hnědý, rozuměj nacistickofašistický charakter. 
	Žádné programové teze neodhlasovala, protože je musí ve straně ještě doladit a prodiskutovat. Šedesátikorunový nemocniční poplatek musí získat v ČSSD a také u Škromacha širší podporu. Přesto si vedení pochvalovalo, že strana je semknutá a jednotná. 
Ukázaly to nedávné sněmovní obstrukce, které klapaly jako naolejovaný geniální stroj. 
	Z plánovaných reforem bohužel trčí snaha především se zalíbit širokým masám a slibovat jim, že reformy mohou být bezbolestné a že je mohou provázet další hřejivé vládní dary. Situace republiky je však příliš vážná na to, aby byla jen arénou populistických řečí, dalšího vládního rozdávání peněz a reformních kombinací z 19. století, které šmahem vše se socialistickou rázností vyřeší. Ono líbivé „bohatým sebereme, chudým rozdáme“ ještě nikdy nic nevyřešilo. 

Jenom jemný třídní boj 

Nic lepšího než pokračování třídního boje jemnějšími prostředky ČSSD nenavrhuje. Podle Valtra Komárka bylo jednání konference vítězstvím ducha nad hmotou. Takové vzletné metafory jsou nebezpečné, vítězství duchů nad hmotou si obyvatelstvo obvykle dost šeredně odskákalo. 
	Nad současnými problémy visí celkem jednoduchá, ale kardinální politická otázka. Mají občané víc platit státu, nebo má stát být šetrnější a ve své finanční velkorysosti se omezit? 
	Konference na to odpověděla jako vždy – přednost mají veřejné služby, co největší péče o občany a sociální síť pokud možno bez hranic. Občany, kteří si nespočítají, že takto velkoryse pojatý stát nezaplatí předáci ČSSD, nýbrž zase jen občané, to může nalákat. Proto sociální demokracie vychvaluje štědrý stát, který zavede po odstranění drobných lapálií pomocí pořádných daní ve prospěch poctivých lidí. 
	Jenže nejde o pěkné řeči. Jde o peníze a zkušenost říká, že i socialistické strany, když je volby posadí doprostřed krizové situace, většinou jdou podobnou cestou jako tolik kritizované pravice, protože prospěch přináší šetrnost a rentabilita, nikoliv zvyšování daní a plýtvání. 

Zrození nové strany 

V hotelu nedaleko místa konání konference sociálních demokratů vznikala pod taktovkou jejího bývalého předsedy nová národně socialistická strana. Slibuje zhruba totéž co ČSSD. Bezbolestně odstraní krizi, zavede blahobyt a zamete s korupcí. Je to pokus resuscitovat hrstku starých pánů, kteří představují dávno zhaslé politické těleso, čerstvou brutalitou zhrzeného politického siláka. Za zmínku stojí snad jen to, odkud se bere ta vitalita padlých předáků. Většina padlých se znovu a znovu pokouší zazářit, oslnit, zkrátka ztrapnit se. Čichat k moci je návykové. Pobavit se můžeme jen představou, jak by tato stranička vstoupila do Bruselu pod svým názvem Nazional-Socialistische Partei. To je v Bruselu název přímo zakázaný. Snad proto tu partaj přejmenují na kuriózní LEV 21. 
	Nalevo se rodí ještě uskupení podnikatele Andreje Babiše. Má také ušlechtilý plán: odstraní korupci, zavede pořádek a zlepší poměry. Do voleb by mohlo jít s heslem: Češi, probuďte se! 

Babiš zopakuje staré chyby 

Babiš jí navrhuje zhruba takový program a jakýsi nelítostný postup. Od zkrachovalého triviálního hesla Dinosaury vymeteme, na které tolik voličů naletělo, je to posun. Úspěch to mít může, voliči rádi opakují stejné chyby. Po Vítu Bártovi každopádně přichází na protikorupční scénu další předák. 
	V politiku už věří málokdo, ačkoliv se politické strany tolik snaží. Bez výjimky všechny zničí korupci, odstraní schodky rozpočtu, zvýší penze a zvelebí zdravotnictví. Některé říkají, že to bude bolet, jiné to slibují bezbolestně. Všechny sjednocuje přesvědčení, že ty ostatní strany jsou plné darebáků. V tom jim voliči dávají za pravdu. 
	A přitom vrátit politice alespoň první kapku serióznosti není těžké. Stačilo by, jako jednoduchý a předem splněný bod volebního programu, vydat policii a soudům všechna ta známá pardonovaná zlodějská veleesa. Pyšní se jimi všechny politické strany, které kdy přičichly k moci, socialisty počínaje, ODS konče. Jejich legální příjmy jsou známé a velikost odkudsi nabytého majetku také. Na konferenci ČSSD neseděli. Ale socialisti se čertit nemusí, ani na konferencích občanských demokratů nesedají. 

***

Všechny strany slibují, že zničí korupci, odstraní schodky rozpočtu, zvýší penze a zlepší zdravotnictví. Všechny také tvrdí, že ostatní strany jsou plné darebáků, a v tom s nimi lidé souhlasí. » 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Trochu Gross
10.11.2011    Mladá fronta DNES    str. 12    Názory
    Karel Steigerwald        
Dobře, že Kocourek odešel. Nyní ho čeká vyšetřování 

Ale co když se s pádem Kocourka spustí stavidla mnohem horší vody? Z dějin marasmu víme, že kdo do toho řízne, ten získá kladné body. Všechny aféry pořádně naříznuté vynesly uzdravení, aféry tutlané a maskované naopak explozi. 

Tisková konference ministru Martinu Kocourkovi nijak neposloužila. 
	Tonul v podezřeních, byly kolem něj prapodivné kombinace. Nic z toho svým prohlášením nerozehnal. Nejistý projev, mnohoznačné výroky, to vše jen posílilo podezření. 
	Odkázal nás na zkoumání vyšetřovacích orgánů, kterým prý poskytne všechny nutné podklady. Některými výroky, jimž se říká kouzlo nechtěného, snad předčil i jiného investora u téže společnosti: dr. Grosse. Místo Grossovy igelitky a podivného strýce nasadil pozoruhodnější ptydepe, které bezpochyby vstoupí do českých politických dějin - chtěl odklonit prostředky před manželkou. Už to slyším: Venco, odklonil jsem před manželkou pětistovku, pojď na ruma. 
	Večerní demise ministra byla jen logickým závěrem toho nešťastného extempore. 

Mohl odstoupit dříve 

První Kocourkův problém byl politický: dopustil vznik této finančně-investiční záhady. Ministr, který nevládne dostatečně bravurně pořádkem ve vlastních financích, těžko může sedět ve vládě. 
	Vina nevina, toto nesmí politik nikdy připustit. Dějí se mu veřejně příliš neobvyklé finanční děje - už to je důvod k politické abdikaci. Mohl si někdo v koalici včetně ODS myslet, že existence tak neobratného ministra by upevnila či podpořila čest a důvěryhodnost protikorupční vlády? Takové bulíky snad nikdo nikomu na nos věšet ani nemůže - a že se u nás může skoro všechno. 
	Relativně noblesní bylo, že ministr v podvečer odstoupil. 
	Idea reformní vlády mu nakonec byla bližší než vlastní židle v ní. O chlup rozumnější by bylo, kdyby odstoupil o pár dní či hodin dříve - mohl si odpustit ponižující a trapnou tiskovou konferenci. Ale i tak si ušetřil kus dlouhé ulice hanby, kterou tak neochvějně kráčel dr. Gross. Ten nejprve vypil pohár ubohosti, pak stejně odešel. Kocourek udělal rozumný krok - politika je činnost dobrovolná, když na politikovi ulpí tolik pochybností, že je pro svou vládu a pro svou stranu jen koulí u politické nohy, má odejít. 
	Důvěra je cenná akcie. Když klesá příliš hlučně či příliš rychle, padá s ní i politik. Vina či nevina je věc druhá, řeší se pak. 

Zázraky našich činitelů 

Kocourka však čeká druhý krok - orgány činné v trestním řízení. Jeho aféra je plná podezření, která se pod rohožku neskryjí abdikací. To je jen krok číslo jedna. Naše orgány známe a dobře také víme, jak často abdikace zastínila skutečnou podstatu aféry. Abdikace je gesto politické, po něm musí přijít to, co v podobných případech čeká na každého občana. I na bývalého ministra. Objasnění, vyšetření, osvobození či rozsudek atd. 
	Kocourek v prvním kole obstál, rychle odešel. Druhé kolo patří orgánům. Rychlé a jasné řízení. Orgány se hrabou v číslech a stvrzenkách. Na vážkách s jemným jazýčkem váží, jak to bylo. Pak teprve dají rozsudek. Může se ukázat, že politik měl jen smůlu a že události jej zavlekly do souvislostí, které mu důvěru poničily. Nebo se ukáže, že je to horší: politika stihne trest a jde ještě o kus dál než jen pryč. A to je jiná slabina, už ne Kocourkova. 
	Víme ale, jak to chodilo. Měsíce či dokonce léta trvající vyšetřování převážně nic neobjasnilo, nýbrž sloužilo jen tomu, aby aféra činitele upadla v zapomnění. Afér tohoto typu jsme zažili už desítky, ne-li stovky. Průběh vždy stejný. Rozpačitý, matný a nesrozumitelný způsob, s nímž se kompetentní orgány státu s těmi aférami vypořádávaly, jen posiloval obecné přesvědčení, které slyšíme v každé hospodě. Často má občan pocit, že by jiné nadorgány měly vyšetřovat ty orgány, které šetří politiky, jimž se čest pošramotila. Kolik si politici svou službou vlasti vydělávají, ví skoro každý. Jaké je jejich bohatství, když ta služba končí, může se dozvědět také skoro každý. Orgány z toho žádný závěr udělat neumějí. Spokojí se zjištěním, že nebyl porušen zákon, že není žádný důkaz o nekalé činnosti a nejsou ani žádní svědkové. 
	Náhlé a značné zbohatnutí našich činitelů, což je takřka pravidlem, lze rozumně vysvětlit pouze zázrakem. Voliče, kteří na zázraky nevěří, napadne vysvětlení méně teologické: Oni nahoře prostě kradou. 

Blýská se na lepší časy? 

Ale neklesejme na mysli. Už se blýská na lepší časy. Bohužel zatím jen ve Švýcarsku. V příštích dnech si užijeme aféry úředníka Kadlece a jeho třiceti švýcarských milionů. Neusnou už asi ani švýcarské miliardy českých uhlobaronů. A co když se s pádem Kocourka spustí stavidla mnohem horší vody? 
	Proč ne. Z dějin marasmu víme, že kdo do do toho řízne, ten získá kladné body. Všechny aféry pořádně naříznuté vynesly uzdravení, aféry tutlané a maskované naopak explozi. Kocourek, ať už pachatel nebo nešťastník, posadil vládní koalici na rozcestí. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Haikovi mají dluhy. A nebojí se
4.11.2011    Mladá fronta DNES    str. 10    Názory
    Karel Steigerwald        
Unás, u Haiků, nejsou žádní politici a ekonomové. Jsme obyčejná mazaná rodina. Ale včera jsme nadzvedli slamníky, abychom spočítali, jak na tom jsme. Každý z naší rodiny, včetně kojenců, dluží 144 698 korun. Lekli jsme se. Nejdřív. 
	Hodně jsme si půjčovali, to je pravda. Ale půjčovat si je správné. Když vám nabízejí peníze, jen hlupák nebere. Problém je, že máme platit úroky a vracet půjčky. To je absurdní! Vydřiduši nám chtějí všechno sebrat, což naštěstí nejde, protože je to zakázané. Splácet nebudeme, to každý pochopí. Vem splátku, kde nic není. Také to není spravedlivé. Ať dluhy platí ti, kdo to zavinili a půjčili nám. Bez těch, kdo půjčují, by dluhy nebyly. Taková je pravda. 144 698 korun my Haikovi splatit nikdy nemůžeme. Naše příjmy jsou malé a od té doby, co žijeme jen z půjček, se dál zmenšují. To také není spravedlivé. Rodiny, které si nepůjčily, nemusí nic splácet. A když neplatí žádné splátky, tak mohou snad platit za nás, kteří na to nemáme! Tolik k problému dluhů, které si ti věřitelé lehkomyslně nadělali. Věděli přeci, že my 144 689 korun za osobu nemáme. 
	A proto taky potřebujeme další půjčky. Nemáme z čeho žít. Nemáme peníze. Je spousta lidí, kteří peníze mají, měli by nám proto půjčit. Peníze se musí hýbat. Když někde leží v šuplíku, jsou mrtvé. To ví každý malý ekonomšpunt. Každý politik-špunt také ví, že máme na další půjčky nárok i právo. Bez půjček sami nic nepořídíme. Jak máme nakupovat, jíst, svítit, zhasínat a spát, když nám nikdo nepůjčí? Potřebujeme také utrácet za vzdělání, zdraví, zábavu a cestování all inclusive. 
	Lakomí lidé říkají, že naší rodině už nepůjčí ani korunu, že máme moc dluhů a že nejsme schopni splácet. To víme také, že nejsme schopni, to nám žádný zazobanec nemusí zbytečně říkat. Ale mohli by na svou lakotu šeredně doplatit. Každý ekonom-dítě ví, že když nebudememít peníze, nebudeme utrácet. Domácí poptávka klesne. Prodejci zchudnou. Výrobci zkrachují. Pracující půjdou na dlažbu. My si nepůjčujeme pro sebe, nýbrž pro udržení domácí poptávky a výroby! Čím víc si půjčíme, tím větší bude poptávka na trhu, protože víc utratíme a vláda víc získá na daních. My si peníze v zásuvce jako sobci nenecháme. Co nám lidé půjčí, hned dáme na trh. Škoda, že naši věřitelé ekonomii nestudovali. Nevědí, jak je půjčka důležitá. My si ty peníze do hrobu nevezmeme. Rozpumpujeme s nimi hospodářství a vyléčíme ho z krize, která je vyvolaná neochotou půjčovat. Vycpeme trh půjčkami, ať to frčí u Brandejsa! 
	Ještě rádi nám znovu půjčí. Jen tak se dočkají splacení starých půjček. V Kupci benátském Shakespeare píše: Abych ti mohl vrátit tvůj ztracený šíp, musíš mi půjčit ještě jeden. Vystřelím ho, budu sledovat, kam letí, a tak ten první najdu. Pak ti vrátím oba. Shakespearovy postavy měly víc rozumu než dnešní lidé, kteří půjčují peníze jen z vypočítavosti, aby se pak mohli domáhat vrácení. Dejme si na takové ptáky pozor! 
	My Haikovi jsme v klidu. Věřitelé ne. Jejich peníze jsou kdoví kde. Když nám zas půjčí, vyšleme nové půjčky za těmi starými a budeme jako Shakespearovi hrdinové pozorovat, kam to letí. Pak vám řekneme, kde to všechno je. 144 698 korun dluží každej. A když každej, není tak zle. 

O autorovi| Haiku Karla Steigerwalda komentátora MF DNES
Foto popis| O autorovi| Haiku Karla Steigerwalda komentátora MF DNES
Foto popis|

V politice zákony proti oplzlosti neplatí. Proč?
3.11.2011    Mladá fronta DNES    str. 10    Názory
    Karel Steigerwald        
U rybníka Vrkoč chytili během výlovu podivného muže. Natáčel na video ženy konající potřebu v porostu. 
Čeká ho trest. Jiní úchylové se obnažují v parcích. Chtějí oslnit kolemjdoucí obscénními pohyby. 
Píší sprosté dopisy. Telefonují oplzlosti cizím lidem či se alespoň plíží k nahým známým lidem na plážích, aby je vyfotografovali a snímek prodali nesmírně oblíbeným olezlým časopisům. To vše je trestné. Před ničemy tohoto druhu nás zákon chrání. Obnažil ses, koukáš škvírou do ložnic, půjdeš sedět. 
	Totéž se děje ve světě politiky. Různí činitelé obnažují veřejně svou duši, až je lidem špatně. Jiní pronášejí oplzlé věty ve Sněmovně, píší do novin sprosťárny, které každého urazí. Číhají na voliče a konají násilí na jejich duši. Pomocí obrazovky či letáků lezou do bytů, páchají tam zlo a šíří beznaděj. Nikdo si před nimi není jist. 
Vyskočí na vás odevšad. Napadnou vás slizem. Dokonce ponižují voliče tím, že je zastupují. Obnažováním svých mozků působí citlivějším povahám nesnesitelná muka. Prý na to mají právo, protože je svoboda. Těla i duše před oplzlostí chráníme. Zákon proti politické oplzlosti není. Neškodného hanbáře u Vrkoče zatknou, politický obnaženec zvyšující dluhy a dotace je na svou hanbu ještě pyšný. Získávám voliče, chlubí se.

Referendum?
2.11.2011    Mladá fronta DNES    str. 10    Názory
    Karel Steigerwald        
O financích ať hlasují. Smysl to ale nemá, neposlechnou

Politikům (nejen řeckým) se vrací jejich populismus, že dluhy možné jsou a že eurolidé mají práva, která jim nikdo nesmí vzít. Divit se dnes Řekům nemá smysl. Polovina českých občanů si myslí zhruba totéž. Už mnoho let totéž shůry slyší.

Zní to jako vtip z říše absurdit: my jim dáme peníze a škrtneme jim polovinu dluhů a oni ty dary v referendu odmítnou. Ale nikoliv, že by chtěli dary větší, nýbrž že nechtějí žádné. Pro Neřeky je to nepochopitelné – bez těch darů bude Řecko asi za půl roku definitivně na huntě. To Řekové skutečně chtějí?
	Shodou okolností ve stejné chvíli vede ČSSD ve Sněmovně zásadní donkichotský boj proti reformám. Pro nesocialisty je ten boj nepochopitelný – bez reforem se postupně zhroutí kdeco, veřejnými financemi počínaje a soukromými konče. To naši socialisti chtějí? Řecká problematika je pro ČSSD už dlouho dráždivá. Říkali nejprve, že Řecku nic nehrozí, pak říkali, my v Řecku nejsme, nestrašte nás. Řecko bylo v posledních volbách podle nich zneužito – lidé se vystrašili a špatně volili. Bídu přivodí zbytečné reformy ve prospěch bohatých, ne řecká cesta.
	Dnes už asi nelze předstírat, že reformy jsou nevyhnutelné. Tak slyšíme radikální kritiku, že vládní reformy jsou špatné, že jde o okrádání, ne o reformy, že to všechno zaplatí chudí lidé, aby boháči zase ztloustli a rozkradli, co půjde. Předností té kritiky je její srozumitelnost. Problematika reforem je složitá a málokdo se v ní skutečně orientuje. Výklad o boháčích, kteří okradou chudé, je jasný. Zná ho každé děcko z pohádek. Skutečnost, že ČSSD žádné vlastní reformy jako vládní strana nenabízela a ani dnes je nechystá, v lesku té kritiky lehce zanikne. Nynější pseudobitva ve Sněmovně není o zamítnutí (špatných) vládních reforem a prosazení (správných) reforem opozice. Není to bitva ekonomická, nýbrž politická. Jedni se pokoušejí dělat reformy, druzí se starají, aby to odskákali. Tak to v politice často chodí, i kdyby měla republika chcípnout.
	Řekové jsou tomu chcípnutí přece jen blíž. Požadavek dobrodinců z EU zavést do řeckých financí alespoň nějaký pořádek by měl za následek určité snížení umělé životní úrovně. O to není v Řecku zájem. Se vstupem do EU si Řekové bystře udělali euroblahobyt. Vzdát se ho nehodlají. Potíže, které nyní mají, spáchali cizí europolitici, zahraniční banky, zlý dobrodinec Brusel. Tak ať to řeší. Řek za ně ten problém platit nebude. Touto cestou se politikům (nejen řeckým) vrací jejich populismus, že dluhy možné jsou a že eurolidé mají práva, která jim nikdo nesmí vzít. Divit se dnes Řekům nemá smysl. Polovina českých občanů si myslí zhruba totéž, protože také už mnoho let totéž shůry slyší.

Zfalšovat podle Bruselu!

V této neblahé politizaci ekonomických problémů je čím dál obtížnější vykročit dobrou nohou vpřed. Platební neschopnost státu je katastrofa, která naráz ožebračí všechny. Řecký pohled a bohužel i pohled ČSSD se té katastrofy nebojí. Zdroje potíží jsou jasné: kapitál, zlodějský svět bank a chamtiví boháči. Myšlenka referenda v sobě obsahuje myšlenku pro Řeky mnohem zásadnější: vaše peníze nechceme, protože byste nás nutili k úsporám. Spořit nebudeme, s našimi dluhy si pak poradíte vy, protože se bojíte, že se vám celé to euro sesype na hlavy. To je úvaha sice vyděračská, ale racionální a vyplatila se. Řekové mají užitek, Unie platí a k řešení dluhové krize nepřistoupila. Upokojuje se pokusy zalátat díry a problém odsouvat do budoucnosti, podle vzoru (jak připomněl europoslanec Zahradil) lehátka jsme přerovnali, Titanic jede dál.
	Co by si počala ČSSD, kdyby se jí podařilo reformy zastavit a dostat se k moci místo nynější podivné koalice? Měla by koalici ještě podivnější a reformy by před ní trčely dál. Jak by je řešila, není zatím známo, protože ČSSD se vysiluje především kritikou, buřičskou rétorikou a plošným negativismem. Náhlý příchod k moci byl by pro ČSSD neštěstím. Uchýlila by se k jedinému spolehlivému postupu, jaký zná a jaký se jí osvědčil: dělání dluhů a rozdávání veřejných peněz kdekomu. Každý jiný postup by byl proti všem jejím nynějším prohlášením, ve kterých slibuje bezbolestnost. Ale to by nastalo až pak, dnes platí, že plošný boj proti reformám přitahuje pozornost. Zvláštní historickou milostí je na tom podivná vládní koalice dobře: reformy si asi schválí, kritika nekritika. Problém je, že ta vláda nemá dobrou pověst. Úspory ve státní sféře nepředvedla, reformy jsou pro mnohé málo radikální, boj s korupcí je mediálně prohraný. Reformy vlády s takovou pověstí (je horší, než by si zasloužila) podpoří málokdo. (Nakoupili nejapná letadla, která nelétají, a po mně chtějí větší daně!)
	Řecké referendum by mohlo paradoxně Řekům prospět: vypadli by z eurozóny na základě vlastního rozhodnutí, dočkali by se rychlého bankrotu, po něm pak ozdravných efektů a případně pozdější reálné neboli maličké prosperity. Toho se však bojí v EU. Špatný příklad by povzbudil špatné mravy dalších hříšníků. Celá konstrukce Evropské unie jako budoucího eurostátu s centrálním vedením by se mohla začít sypat.
	Ekonomické skutečnosti se nikdy nepodřídí ani diktátu politiků, ani plebiscitům či hlasování. Hospodářské poměry prostě jsou, mohou se jen zamaskovat, potlačit, obelhat, zfalšovat. Před voliče se mohou stavět vzdušné zámky, vzduchem mohou poletovat grilovaná kuřata, ale dole na zemi je reálný život.
	Problém, který Řekové, Evropané, Američané, my všichni máme, je jednoduchý: na dluh se žít dá, ale jen nějaký čas. Pak je třeba dluhy platit. To však nikdo nechce, zvláště když jsou to neosobní dluhy států. Z těch se dá udělat politikum. A také se dělá. Řekům už zbývá jediná cesta: výsledky referenda zfalšovat podle přání Bruselu. V Řecku to prý možné je.

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Za spravedlivé rozvrstvení radosti
26.10.2011    Mladá fronta DNES    str. 14    Názory
    Karel Steigerwald        
Haiku Karla Steigerwalda komentátora MF DNES 

Haiku registruje nárůst závažných, avšak zbytečných politických témat, která rozrušují naši republiku. Zbytečné téma je v politice velmi oblíbené a používá se často. V poslední době nabízí zbytečné téma už každý. 
	I my. Naše zbytečné téma - že je moc zbytečných témat, že by jich mělo být méně, že by na to měl být zákon a parlamentní komise a meziobčanské sdružení Držte hubu. Co je ale závažné a zbytečné politické téma? Je to téma, které zajímá širokou veřejnost a je nacpané ušlechtilostí a zdánlivou důležitostí, jako je třeba volba prezidenta, fašismus, kůrovec, oteplení a ochlazení, společná měna EU či stravenky hladových zaměstnanců, v mezinárodním měřítku třeba čeljabinská výzva k natření růžového tanku na zeleno. K takovým tématům mají všichni politici opačné názory a rádi se kvůli nim napadají. Přitom je to všechno jedno - přímá nebo parlamentní volba prezidenta, oteplení i ochlazení, kůrovec i nekůrovec, zelený i růžový tank. 
	Uplynulé sněmy dvou politických stran vyhlásily pěknou řadu zbytečných témat. TOP 09 bude čelit hnědé hrozbě fašismu, který nám nehrozí, ale pěkně se s ním nadává. ODS zvedne prapor proti nešťastnému euru, které nikdo nechce a nikdo už nenabízí. Rusové budou natírat na zeleno růžový tank, který je jim nedostupný na hanbě v českém muzeu, aby z něj tu hanbu smyli. 
	Boj s hnědým přívalem není mezi prvními padesáti sedmi tématy, která jsou vážná. Hodí se ale k osočování: ty jsi hnědý, ty jsi hnědá, jaký vy jste hnusný pár. Volba prezidenta tak či onak, to je pěšky jako za vozem - to strhne leda politické psychopaty. Když Radek John vnucuje myšlenku, že zaměstnanci bez stravenek budou nemocní, vyhladovělí a líní, leze jen na vrchol vší té nicotnosti. ODS chce referendum o euru, které má nyní tisíc jiných starostí než se riskantně rozšiřovat do Česka - myslím riskantně pro euro i pro Čechy. V sítích TOP 09, lovící fašisty, uváznou jedinci - ale téma má podobu celonárodního boje. Hodně závažných a zbytečných témat se hemží kolem občanského zákoníku. Je zvíře věc, tvor se smysly, či Boží tvor? Může dospělý syn obvinit otce z neotcovství? 
Zbytečná politická témata mají schopnost vyvolávat války. Jsou nadána triviálností, s níž je možné udělat si názor. Proto tu jsou. Ti blbci pro euro, ti blbci proti euru, ti blbci přímé volby proti blbcům volby parlamentní. Prostě blbci proti blbcům! 
	Jsou ale také potřebná politická témata. O ta není velký zájem. Většinou jsou složitá, nepřehledná a vybudovat kolem nich protichůdné jasné postoje je namáhavé. Kdo se orientuje ve složité důchodové matematice, v matematice zdravotních schodků a kvality léčby, v matematice daňového mučení lidí? 
	I tato témata je třeba přeložit do jazyka politiky čili udělat z nich témata nesmyslná a zbytečná. Pak teprve vstupují do politického života. Reformu zdravotnictví ať vezme čert. Třicet či padesát korun poplatků - to je téma mnohem masivnější než ta tři piva, která si za poplatek pořídíte. Komu by se zdálo, že zbytečných vážných témat ubude, mýlí se. V záloze číhají další: ombudsman práv dosud nenarozených lidí či veřejnoprávní regulační úřad spravedlivého rozvrstvení radosti, smutku a třeba i myslivosti. 

Foto popis| Foto popis|

Libyjský samet
25.10.2011    Mladá fronta DNES    str. 08    Názory
    Karel Steigerwald        
Umučený Kaddáfí pobuřuje, živého ho přijímali s poctami 
Ty umučené tváře padlých zlosynů si dobře prohlédněte. Ukazují na vás, vy jste jim dali čas a místo. Nad barbarstvím lůzy, která je ubila, se neošklíbejte. To barbarství je chabý odvar činů, kterých se dopustili ubití státníci. Pardon, lidožrouti. 

Kaddáfího vytáhli z kanalizační trubky, kam se vsoukal. Pak ho utloukli nebo zastřelili. Saddáma Husajna vytáhli z díry v zemi, kam vlezl. Mussoliniho chytili, když prchal v přestrojení za Němce, a pověsili ho hlavou dolů. Hitler si to udělal sám, aby se vyhnul ponížení: zastřelil se, otrávil se, šofér ho polil benzinem a zapálil. Ceaušeska zastřelili na dvorku. Všichni mají jedno společné: pompa, třpyt zlatých odznaků, uniformy a pýcha podivně kontrastují s trapným koncem těch diktátorů. Ve svém skonu vypadali všichni uboze. Zarostlí, špinaví, zoufalí. 
	Dojímají. Tak máme nyní na krku debatu o tom, jestli měli, či směli Kaddáfího zabít. Jestli jsou to barbaři, jestli to byla vražda. My Evropané víme, že i libyjský zločinec má právo na soud, na obhájce, na objektivní posouzení. Už ve Švejkovi je napsáno, že zločinec musí být nejprve uzdraven, pak odsouzen a teprve poté oběšen. Soud je také důležitý, aby se vše řádně objasnilo, aby se rozpletly nitky zločinu. Hašek k tomu dodal, že na těch nitkách se dají oběsit další pachatelé. Diktátoři se často tak rychle vraždí také proto, aby dál už nemluvili. 
	Ať tak či tak, pro Evropany je dnes už nepředstavitelné, že by se lapení diktátoři ubíjeli v blátě. Vypadá to barbarsky, protiprávně, na vrahy to vrhá stín, který zasviňuje i celou jejich revoluci. Evropským lidem se oškliví dívat se na zmučená těla mrtvých vládců. Už s ohledem na ně samé, ať udělali, co udělali - tak zní evropská mravnost. Sám předvídavý Hitler se obával, že jeho mrtvé tělo bude pouhou loutkou hrůzného divadla k obveselení davů. Napadlo ho to prý, když mu ukázali Mussoliniho, an visí ubitý hlavou dolů hned vedle milenky, na tyči na milánském náměstí plném rozvášněných davů. 
Evropani jsou divní. Živý Kaddáfí jim nevadil, ačkoliv byl mnohem nebezpečnější než ta ubohá mrtvola. Čtyřicet let vlády tohoto pouštního lidožrouta bylo čtyřicet let koketérií, namlouvání, vyjednávání, konferencí, obchodů a smluv. Ephraim Kishon, izraelský humorista, už na začátku Kaddáfího dráhy napsal vtipnou povídku o tom, jak revoluční plukovník chce Nobelovu cenu za literaturu. Nakonec mu dají Nobelovku za chemii, když má ropu. 
	Evropany jeho umučený, ale už neškodný obličej dnes pobuřuje, jeho živé teroristické tělo však přijímali s poctami, jako by přijel státník. Kde všude se tento tajtrlík třpytil, s kterými státníky Evropy se zdravil a objímal? Svým způsobem Evropu komandoval -ten způsob, to byly bomby, střely, exploze, pád civilního letadla a ropa. Přesto před ním stály v pozoru čestné roty, hrály se hymny, on salutoval, krok za ním cupital i náš dr. Husák na ruzyňském letišti. Dnes můžeme diskutovat, jestli ho měli ubít, či neubít, kdo je vrah, kdo je barbar, jak civilizovaně bychom na to my z Evropy šli, ačkoliv jsme na to ještě velmi nedávno civilizovaně také nešli. 
	Jsme mistři v pokrytectví. Vládců si každý váží, i lidojedů. V OSN každou chvíli nějaký lidojed řeční. Místo aby byl zajat, souzen či ubit v kanalizační rouře, tleskají mu. Agentury citují z jeho řeči. Sem tam někdo poznamená - ale on doma žere lidi. Poznámka v celosvětovém politickém provozu zapadne. Krvelační Rudí Khmerové, tito indočínští esesáci, směli v OSN kázat. Dělalo se, že to jsou politici, státníci, že zastupují kambodžský lid. Někteří lidožrouti, teroristi a organizátoři krutostí dostali Nobelovu cenu za mír, protože s tím přestali. Jako by polepšený lidožrout měl větší cenu než slušný člověk. 
	Ubití diktátoři, na které je tak ubohý pohled, jsou více než mementem barbarství davů mementem velké zbabělosti a vypočítavosti demokratické politiky. Kaddáfího konvoj rozstřílely stíhačky NATO, rozzuření libyjští bojovníci ho dobili. Kdyby se to stalo před čtyřiceti lety, hodně slz, utrpení a bolestí by si hodně lidí ušetřilo. Kdyby Italové včas, už na počátku éry, smetli šaškovského Mussoliniho, bylo by jim lépe. Proč se před Hitlerem klaněla předválečná Evropa? Kaddáfí přijel do evropského města a hned si tam postavil ten svůj stan bandity. Když přiletěl do Prahy za Husákem, vybrali v Tuzexu všechny hračky. Lidožrout vezl s sebou všechny děti libyjských spolupracovníků - jako pojistku. Praha mu to trpěla. No, však na tom byla jen o evropský chlup lépe - Biľakovy děti s sebou Husák nevozil. 
	Ostatky diktátorů mluví zvláštní řečí: kusy spáleného Goebbelse, teď ti dva arabští vládci v díře, zastřelený Ceaušescu na špatném videozáznamu, seschlé skelety Khmerů. K čemu to všechno bylo, ty hrůzy, ta krutost, výbuchy, mučení, vraždy? Prostě všechno to, čemu se říká politika? 
	A stačí málo. Stavte je k soudu hned, ne když už jsou u konce všech svých sil. A když to nejde, tak je zabijte. Neříkejte, prosím, už nikdy, že pan Stalin jde k demokracii a že pan Hitler v koaliční vládě dostane rozum. A ty umučené tváře padlých zlosynů si dobře prohlédněte. Ukazují na vás, vy jste jim dali čas a místo. Nad barbarstvím lůzy, která je ubila, se neošklíbejte. To barbarství je chabý odvar činů, kterých se dopustili ubití státníci. Pardon, lidožrouti. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

I nacisty v Tibetu už známe, domácího ničemu Čepičku ne
18.10.2011    Mladá fronta DNES    str. 09    Názory
    Karel Steigerwald        
VČeské televizi jsme včera viděli dokument o tom, jak nacisté hledali v Tibetu pranacistu, pragermána či jakou perverzní potvoru. Bylo to to poslední, co jsme o nacismu ještě neviděli. Vše ostatní už třikrát, pětkrát, horem dolem, což je chvályhodné. 
Nacismus je období dějin tak obludné, že stojí za to pořádně ho znát. 
	Méně chvályhodné je, že dokumentů o komunismu, i našem domácím, dávají v ČT nepoměrně méně a v horší kvalitě. Bylo to období podobně obludné, už na něj rádi zapomínáme, podrobně ho znát by také stálo za to. Problém je asi v tom, že dokumenty o nacismu snadno koupíš v cizině, díla o našem komunismu musíš tvořivě vyrábět. Ale mít dobré dokumenty o prakomunistech, o Alexeji Čepičkovi třeba, to je právě ta veřejnoprávní činnost.

Marx se vrací?
17.10.2011    Mladá fronta DNES    str. 08    Názory
    Karel Steigerwald        
Lid se bouří, ale žije si na úrovni, na niž si nevydělal

Demonstranti, kteří se bouří proti hamižnosti, by měli pohlédnout sami na sebe: kdo nutí vlády k mamutím veřejným výdajům a dluhům? Kdo volí politiky, kteří slibují co největší plýtvání? Kdo volí politiky, kteří tvrdí, že na to všechno mají občané nárok a právo?

Krize finanční i hospodářská a dluhy státních rozpočtů ve většině demokratických států - to jsou události, které vyvolávají v myslitelích otázku: Propukla už krize kapitalismu? Měl Karel Marx pravdu a vrací se na politické jeviště? Demonstrace proti hamižnosti finančníků, bankéřů a politiků proběhly minulý víkend v 951 městech 82 zemí. To je skutečně impozantní údaj a tomu, kdo to čeká, ukazuje jasně konec kapitalismu. Pokud však účast byla tak hojná jako v Praze, kde demonstrovalo 200 lidí, jde o údaj spíš bezvýznamný a médii nafouknutý. Ale krize tu je, dluhy veřejných rozpočtů také, obé Marx předpovídal, jeho duch tedy zas straší Evropu.

Strašák společenského vlastnictví

Do debaty o konci kapitalismu se čile zapojují i naši komunisti. Připravili si odborný elaborát s názvem Socialismus pro 21. století. Skládá se z líbezných všeobecných řečí, do kterých jsou zabaleny staré komunistické postupy. Řídit zespolečenštěné hospodářství pro blaho lidu je základ. Je to po dvaceti letech mlžení konečně jasné vyjádření, co komunisti chtějí: návrat vylepšeného a poučeného společenského vlastnictví.
	Marxem se zatím ohánějí opatrně - místo revolučního násilí nabízejí pozvolný demokratický přechod od kapitalismu k socialismu, který už nebude potřebovat diktaturu, protože ho bude demokraticky chtít většina. Aby hned nevyděsili, říkají, že ten pozvolný přerod bude trvat generace. Příčinu krize vidí naše i planetární levice v kanibalském rozpínání kapitalismu, v chaotické expanzi, v nadvýrobě neřízeného hospodářství a v přemisťování nadhodnoty, kterou vytvářejí pracující, do chřtánů kapitalistů.
Stručně řečeno, je to jako v pohádkách: běží odvěký zápas bohatých a mocných s chudými a slabými. A těm slabým nabízejí komunisti pomocnou ruku. Sám Miroslav Ransdorf, znalec Marxe, říká: „Důležité je mít projekt, vizi a vůli ji realizovat. Dnes má společnost jiné starosti než se donekonečna zabývat 50. léty. Když se někdo topí, nehledí na to, kdo mu podává pomocnou ruku.“

Ransdorfova pomocná ruka

Pokud společnost nejen u nás, ale třeba i v těch 82 zemích Ransdorfovu pomocnou ruku přijme a vydá se naznačeným směrem, nic pěkného ji čekat nebude. Levice se záštitou resuscitovaného Marxe nabízí, že řídit hospodářství a rozdělovat nadhodnotu budou rozumné vlády. To je však jen zvětšená podoba toho, co dělají dnešní vlády: z politických důvodů zasahují do hospodářství.
	Stalo se už běžným zvykem všech demokratických režimů, že jejich vlády korumpují voliče nejen rozdělováním vybraných daní, ale i pomocí obrovských vládních půjček, které před sebou hrnou v zoufalé naivitě, že to nějak dopadne a že problémy se splácením málem už nesplatitelných dluhů budou mít až příští vlády.
	Demonstranti, kteří se bouří proti hamižnosti, by měli pohlédnout sami na sebe: kdo nutí vlády k mamutím veřejným výdajům a dluhům? Kdo volí politiky, kteří slibují co největší rozdávání a plýtvání? Kdo volí politiky, kteří tvrdí, že na to všechno mají občané nárok a právo? Kdo vyvíjí stálý tlak na vlády, aby z rozumné a lidskými ohledy motivované sociální sítě dělaly dokonalý korupční nástroj? Důchodci, když nás zvolíte, dáme vám tisíc korun - to je jen nepatrný příklad.
	Kdo na tuto politickou korupci zaútočí, dostane visačku nelidy, který chce ukrást, na co lid má právo. Proto společnost se sympatiemi přijímá demonstrace. Každý rád slyší, že to zavinily vlády, a s chutí přijímá jakékoliv podpory, zvýšení platů, dávky a jiné benefity. Z čarovné demagogie „sociálního státu“ je jediné východisko: všeobecný krach. Argumenty občanů, kteří před ním varují, nikdo neslyší.

Neomarxistická renesance

A na onen všeobecný krach se nadšeně těší neomarxisté, či jak je dnes nazvat, aby tu politickou korupci voličů zavedli v totálním rozsahu. Najde se politik, který řekne: Zadlužujete sebe i vládu? Žijete na úrovni, na niž jste si nevydělali a kterou nezaplatíte. Když ihned nepřestanete, dopadnete špatně, jako každý, kdo si půjčuje víc, než je schopen vrátit.
	Zápas o takového politika probíhá, ale vítězí ti druzí, kteří říkají: Vy máte právo amy ho splníme! Matematika dluhů a splátek, jasná normální rodině, je v sociálním státě a v mamutích veřejných rozpočtech dokonale zatemněna nekonečnými výklady o právu, které si lid nedá vzít. Sám Vladimír Špidla, skvěle honorovaný snílek, řekl jasně: Zdroje jsou! Neřekl však, že těmi zdroji myslí státní dluh.
	Oživovat marxismus je nesmyslné. Stačí zavést pořádek do politické korupce. Nikdo o ní nemluví nahlas, všem se líbí. Politici se jí chlubí: Zvýšili jsme důchody. Přidali jsme dětem. Neřeknou: V kase je minus tisíc miliard.

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Policie by měla utéct hodně daleko
14.10.2011    Mladá fronta DNES    str. 14    Názory
    Karl Steigerwald        
Haiku Karla Steigerwalda 

V haiku zavládla panika. Protože nemáme žádné chytré advokáty, nevíme, co bude dál. Klatovský soud v létě nařídil kůrovcovým hnutím, aby se zdržela organizování pobytu a pohybu v místě těžby smrků. Z toho vyšla policie a osoby od těžby odstraňovala. Aktivisté říkají, že jeden z nich se po zásahu policie zhroutil k zemi jako podťatý. 
	Na podzim přišlo nové soudní rozhodnutí. Pobyt a pohyb členů hnutí změnil soud ve veřejné shromáždění a z toho vyvodil, že aktivita policie byla nezákonná. Vyvěrají z toho žaloby na policii. Z toho by se asi zbláznila i lepší policie, než je ta naše. V haiku jsme diskutovali, co je veřejné shromáždění a kdy má policie konat podle soudu. Z debaty vyšly hrůzné závěry. Policie by měla vzít nohy na ramena a utéct hodně daleko, kde už český soud nemůže konat. 
	Co by platilo, kdyby policie ignorovala letní předběžné opatření soudu? Chránila by aktivisty hnutí a vyháněla z lesa pilaře a sekerníky? Šlo by zjevně o porušení zákona. Podle soudu musela policie dbát o to, aby se aktivisti zdrželi pobytu a pohybu, nikoliv aby se pilaři a sekerníci zdrželi kácení a sekerničení. Nebo se policie měla soudu vysmát a dělat, co by sama uznala za správné, případně konat podle pokynů přivázaných aktivistů? Policie se přidržela pokynů soudu. Jestli při tom padl jeden aktivista jako podťatý, je věc jiného šetření, našeho kolokvia se netýká. 
	Podzimní rozhodnutí dalšího soudu přineslo dvě novinky. Co v létě bylo podle vůle soudu, to na podzim bylo proti vůli soudu. Druhou novinkou je prostor pro řádění aktivistů, kteří se kdykoliv mohou označit za veřejné shromáždění, vlézt třeba i do krajského soudu, přivazovat se tam a znemožňovat bučením soudu konat, když by podle aktivistů konal špatně. Mohli by třeba vlézt i k nám do haiku a spustit tam rachot, protože se jim nelíbí, co říkáme. Ovšem kde je haiku, že? To je naše jediná obrana, že nikde. 
	Pro policii je lákavé východisko. Nekonat nic. Soudy ať po sobě sekají protimluvy, policie nic. Ale to nejde, aby nekonala. 
Koná však jako baletka, po špičkách, tiše a opatrně. Hodilo by se haiku: policista chodí po špičkách, aby ho nikdo neslyšel, a když někam přijde, dělá, že nepřišel. Jen tak ho žádný soud nenachytá. 
	Co když se někde chystá další rozsudek, který vyvrátí oba předešlé? Pak už budou tři pachatelé: policie, první soud, druhý soud. Třetí soud třeba řekne: rozmnožujte kůrovce, jenž se shromažduje. Komu to připadá blbé, ten se přestane smát, až mu soud podobný rozsudek doručí. 
	Máme příklad bez kůrovce. Silně opilý řidič (jedno a půl promile), který zabil ve městě tři lidi, do kterých vrazil v rychlosti sto třicet, dostal čtyři roky vězení a odseděl dva, protože je to slušný člověk. Nízký trest dostal, protože to zabití spoluzavinili i ti zabití. Nějak se tam motali v cestě. V právnické řeči lze říci, že opilý řidič představoval veřejné shromáždění, kdežto pobyt tří spolupachatelů nebyl předem nikde hlášen. Došli jsme k závěru, že rozhodující pro trestání lidí nejsou jejich činy, ale jazyk český. Co jak je řečeno, to rozhoduje. Haiku proto pro jistotu stěhujeme do Turecka. 

O autorovi| Karl Steigerwald komentátor MF DNES
Foto popis| O autorovi| Karl Steigerwald komentátor MF DNES
Foto popis|

V kriminále je plno, venku je ještě místo
11.10.2011    Mladá fronta DNES    str. 08    Názory
    Karel Steigerwald        
Je to bizarní situace: věznice jsou přeplněné, na nové nejsou peníze. Řešení vidí ministerstvo spravedlnosti v podmínečném propouštění méně škodlivých vězňů a vězňů, kteří si mohou zbytek trestu odpykat doma. Je to jen malá kapička z rejstříku kuriozit, jimiž je celý systém vytváření spravedlnosti a vlády zákona prošpikován. Už vidíme ty soudce, jak vyhlašují: Rádi bychom vás zavřeli, avšak není kam. Běžte domů, zavřete se sami, třeba v obýváku. Laik by řekl, že trest nikdy nemá záviset na množství volných vězeňských cel. Jen v laciných komediích říkají odsouzencům pod šibenicí: Došly provazy, běžte domů. 
	V právním státě musí být vláda zákona charakterizována i tím, že trest je neodbytný, nutný, že přichází pokud možno včas, vždy a že jeho výkon není závislý na událostech, které se zločinu netýkají, což je zejména množství pryčen v celách v České republice či dostatek provazů v italské komedii. 
	Pět a půl tisíce odsouzených se trestu vyhýbá, do vězení nenastoupili. Běhají po svobodě. Kdyby nastoupili, kriminálnictví se zhroutí. To je pro zločince cenná informace. Doba žádá: Vytvořte úřední cestou tolik zločinců, kolik je v kriminálu postelí. Ty přebytečné pošlete do civilu, tam je místa dost.

Buldozerův pád
8.10.2011    Mladá fronta DNES    str. 08    Názory
    Karel Steigerwald        
Vůně uprchlé moci Paroubka láká a oslepuje 
Přebíhání poslanců do jiné strany považoval málem za zločin, za amorální krok, za lumpárnu a politickou korupci. Dnes je sám přeběhlíkem. Ale odpoví vám, znáte ho, rázně: Já nejsem přeběhlík, já na slibu voličům trvám. To celá ČSSD přeběhla... 

Říkali o něm, že je buldozer. Že všechno rozdrtí, prorazí zábrany, vyjede nahoru na každý vrchol. Už za dva roky měl být prezidentem. Teď však jede opačným směrem: dolů, do bezvýznamnosti. Včera opustil sociální demokracii, dnes o jeho dalším osudu prý rozhodnou národní socialisté, dávno zapomenutá strana. Nevoli sociálních demokratů se nedivme, jeho politické rejdy jim mohou uškubnout pár hlasů. Jestli ho mezi sebe přijmou národní socialisté, nebo jestli založí národní socialisty vlastní, může nám být celkem jedno. 

Odlesk prvorepublikové slávy 

Řekl, že volal na poušti, ČSSD ho neposlechla, tak jde tam, kde jej poslechnou. Jdu tam, nevím kam, říká se v pohádce. Proč chce být tento, jak sám tvrdí, otec zakladatel novodobé české sociální demokracie v roce 1990 dnes právě národním socialistou, je neméně tak záhadné, jako je záhadný program národních socialistů. 
	Pravdu bude mít ten, kdo řekne, že žádný národní socialismus neexistuje, že ta stranička je obal bez obsahu, spolek pošetilců, kteří věří, že na ně padá odlesk dávné prvorepublikové benešovské slávy. Voliči je oceňují spravedlivě. Naprostým nezájmem. Od národního socialismu nikdo nic nečeká a on také nikomu nic nenabízí. Národní socialisté žijí v poklidu ve svém bezčasí plném omšelých frází. 
	A teď se na ně řítí buldozer. Buďto je rozdrtí, nebo jim z hloučku příznivců ukousne hlouček ještě menší. Buldozer opustil ČSSD proto, že přes jeho varování a navzdory řadě výstrah zrazují sociální demokraté svůj program, který je i jeho programem. Proč ten program mají naplnit právě socialisté národní, je další záhada. Ale nechme politického mudrování, na celém tomto přenosu osoby jinam je zajímavé jediné: lidský úděl padlé veličiny raněné slepotou. To dojímá. Je to příklad, jak moc připravuje lidi o rozum. Poškozuje jejich duši, cit, úsudek. Unést politický pád je nadlidský úkol. Člověka často zdrtí. 

Ve stopách Miloše Zemana 

Paroubek není první oběť. Jeho slavný předchůdce v úpadku Zeman, vysočinský jezevec, odešel triumfálně, na vrcholu slávy. Když se později vynořil z nory, zjistil, co by mu nepolitici řekli hned: sešel z očí, sešel z mysli. Jezevcův návrat se nekonal, ČSSD (i s Paroubkem) měla jiné starosti a žádnou chuť dát Zemanovi zpět kus moci. Za prezidenta ho zvolit nechtěli, dát mu váhu starého guru a věhlas politického kibice také ne. Od těch dob původně bystrý a k politické moci citlivý Zeman upadá: založil nesmyslnou šloufovskou straničku, padl pak s ní. Svým mininávratem dosáhl jediného: uškubl ČSSD hrst volebních hlásků. Do politické řeky se vstupuje jen jednou. Návrat je už jen fraška. 
	Jiří Paroubek tomu nevěří. Vůně uprchlé moci jej láká a oslepuje. Přirovnal se k Churchillovi, to je první politický krok novopečeného národního socialisty. Krok druhý: obklopuje se postavami ještě podivnějšími, než je on sám. Krok třetí: program. Jaký program Paroubek představuje? Stručně řečeno: držet se zuby nehty na vlně popularity, korumpovat voliče sliby, oslňovat hrubostí. Když byl premiérem, prosazoval své záměry hlasovací mašinerií s komunisty. To bylo výhodné pro obě strany. On prosadil, co chtěl, komunisti se leskli na vrcholku moci, byli náhle potřební, aniž by měli vládní odpovědnost. A na zbylé strany vládní koalice (US-DEU a KDU-ČSL) připadla role statistů. Vrcholem Paroubkovy politiky byla politická destrukce po volbách v roce 2006 a nesmyslný pád vlády v roce 2009. Beze mě si ani ruce neumyjete. Česká politika odjakživa trpí nedostatkem loajality k republice a nízkou schopností kooperace. Paroubek dosáhl v umění sebepoškozování a poškozování země vrcholu. To jej nutně zavedlo do politické izolace, kterou si vysvětlil, jak je obvyklé, intrikami nepřátel. Po volbách v roce 2010 neměl jediného politického partnera ochotného s tímto brutálním živlem spolupracovat. Nikdy nepochopil, že jeho raketový start v ČSSD nebyl výsledkem jeho geniální politiky, nýbrž právě naopak, výsledkem politiky katastrofální, jak ji předváděli po řadě Špidla a Gross. K energii tohoto populisty se tehdy přimkly naděje strany v úpadku. 
	Dnes už nemá nikdo důvod se o tuto padlou veličinu zajímat. Krize, která by jej mohla opět vystřelit nahoru, není na obzoru. A příští krize, až se objeví, bude katapultovat zas jiné spasitele. Po pádu Grosse také nikdo nevolal: Miloši, vrať se! Hrábli po Paroubkovi. A že by národní socialismus dnes v krizi hledal postavu spasitele, tomu nevěří ani národní socialisté, jsou-li jací. Paroubek ve své politické tornistře už nemá žádnou nabídku pro nikoho. Může dokázat jediné: drobně škodit, ukusovat hlasy a užívat si v poslanecké židli loňských sněhů. Po příštích volbách už nebude nikde. Možná mu někdo připomene jeho vlastní křik, když přebíhali poslanci do jiné strany. Považoval to málem za zločin, za amorální krok, za lumpárnu a politickou korupci. 
	Dnes je sám přeběhlíkem, v jeho jazyce korupčním. Ale Paroubek, znáte ho, vám odpoví rázně: Já nejsem přeběhlík, já na slibu voličům trvám. To celá ČSSD přeběhla! 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Republika gangů
3.10.2011    Mladá fronta DNES    str. 08    Názory
    Karel Steigerwald        
Jak jedna paní BIS povídala, že soudci kradou 

Drtivá většina veřejnosti vnímá informace obsažené v nedávno zveřejněné výroční zprávě Bezpečnostní informační služby jako potvrzení, že vrcholní politici a vlivní podnikatelé pokračují v tunelování České republiky i nadále. Jenomže máme tomu všemu opravdu věřit? 

Podle starého vtipu – zvonku to tak naozaj vyzerá. Stát prolezlý korupcí, byznys propojený s politikou, soudy a policie se zločinem. Co týden přiletí nějaký takový výrok, často z míst nejvyšších. 
	Poslední případy: ministr zahraničí slyšel od vrabců na střeše, že ČEZ platí všechny politické strany kromě té jeho, exministr vnitra to ví také a také neví odkud. Ministr spravedlnosti podává trestní oznámení a kárné žaloby na krajské soudce. Jednoho z nich navrhuje odvolat z funkce. BIS píše, že soudci jsou propojeni se zločinem a postiženi korupcí. Vysocí soudci jsou pobouřeni, protože BIS prý lže. To vše je velmi silné kafe. Potvrzuje pocity občanů, kteří jen tak z dálky a na základě pověstí soudnictví – potažmo vládě, státu, vlasti – nevěří. 

Válka institucí je reálná 

Čemu uvěřit mohou, je válka institucí. Ta zmítá republikou celkem hmatatelně a nepokrytě. Každý střílí po každém, jediným spolehlivým referenčním pozadím, o které se političtí, policejní a soudní střelci opírají, je vlastní kožich. Ten je bez poskvrny, ostatní kožichy kryjí darebáky, palba do nich je povolena. Ministr zahraničí se odvolává na informace ze všeobecného veřejného prostoru – každý to ví včetně vrabců. 
	Když to hádání z kávových usazenin provozuje opoziční poslanec, zdivočelý novinář či jiný mudrlant, budiž, patří to k věci. Když to dělá exministr vnitra, v posledním případě Bublan (nebyl, není a nebude sám), je to důvod k panice: když věděl, že si ČEZ platí politické strany, proč nezasáhl? Vždyť by ČEZ musel jít do vězení. 
	Proč ministr tehdy mlčel – ví, že by to mlčení také bylo trestným činem? Nebo se to dozvěděl až v poslední době jako poslanec? K čemu je pak celé vnitro, všechny orgány činné v trestním řízení, všechny rozvědky a jiná vládní naslouchadla s obrovskými aparáty, přístroji a agenty, že nezjistí, co ví obyčejný poslanec s dietami? 

Vydržela i ta shnilá fakulta 

Ministr spravedlnosti Pospíšil se pustil do soudců. Zatočí s nimi, budou důkazy, soudci půjdou na pranýř? Nebo se zase jen otřese země, jako se nadarmo otřásla pod plzeňskou právnickou fakultou? Shodou posměšných náhod před pár dny tohoto ministra v útoku plzeňská právnická fakulta, o jejíž shnilosti cvrliká asi osm milionů lidí, vyloučila z vědecké rady. Strhující odměna pro člověka, který chtěl (a měl) shnilost té fakulty rozkrýt a odstranit. 
	Možná, že tentokrát ho dostanou soudci. Srazí ho z vládního křesla, až se za ním zavře voda. Možná, že nepřežije ani vedení BIS, nositelky špatných zpráv. Nemůžeme to však vědět, kromě vrabců nikdo žádné skutečné informace neposkytuje. Ani ministři možná nic nevědí, jen slyšeli v hostinci to samé, co tam slýcháme my. Nebo, v horším případě,ministři vědí, ale povědět nemohou nahlas. Tak pouštějí balonky, aby alespoň závan spravedlnosti prošel krajinou. S informacemi těchto kvalit nakládá každý podle svého politického přesvědčení a podle své nátury. Informace, která škodí politickému protivníkovi, musí být už jen proto pravdivá. Informace, která škodí naší partě, je cílená, řízená, organizovaná nepřáteli. Kdo v žádné partě není, rozhodne se jinak: všechno je samá lež, řekne občan nemocný optimismem a láskou k vlasti. Všechno je absolutní pravda, řekne občan načichlý pesimismem a láskou k zmaru. 
	Problém republiky není ani ve zločinu, ani ve válce gangů, ani v prorůstání toho či onoho s tamtím, nýbrž v naprosté neschopnosti těmto v demokracii častým jevům čelit. Neexistuje úřad schopný všechny ty aféry, fámy a domněnky buď přesvědčivě identifikovat jako pravdivé, či je vyvracet jako lži. Neexistují politici, kteří by říkali jen to, co mají doložené, a kteří by tedy měli doložené všechno. Neexistují policejní orgány, které by věrohodně stíhaly, zatýkaly a předávaly soudům ničemy všech politických barev. Neexistují soudy, které by ničemy věrohodně trestaly. Veřejnosti se dostává jediného poznatku: indicií a podezřelých událostí je příliš mnoho, věrohodných rozsudků příliš málo. A neexistují orgány, které by věrohodně ospravedlňovaly pomluvené a neprávem nařčené lidi. 

Sledujte, jak dopadne Pospíšil 

Jak toto prostředí neurčitostí, proříznutých hub a drzých čel devastuje cit pro spravedlnost, právní bezpečí a hladký chod státu, umí si představit snad každý. Znáte to, pasáček pořád řve, že jde vlk, nemá však důkazy ani je nehledá, jen zesiluje řev, protože věří, že řev má větší sílu než důkaz. To pak skutečně přijde vlk, sní pasáčka i čumící vesničany. To je české právní prostředí v kostce. 
	Jak z toho, neví nikdo. Sledujte ministra Pospíšila. Jde po tenkém ledě, na počátku seká hlavy soudců, co bude s jeho hlavou na konci děje, je těžké odhadnout. Osud plzeňské aféry je skvělou výstrahou. Bohužel zápornou. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Běda, vrah po letech v rukou Čechů
30.9.2011    Mladá fronta DNES    str. 10    Názory
    Karel Steigerwald        
Wright proslul vraždou válečného hrdiny u benzinové pumpy v USA. Uprchl z vězení, unesl letadlo, dostal milion výkupného, předtím byl skryt v marxistickém podsvětí, prostě hrdina. 
	FBI ho chytila po 41 letech pátrání. To je úctyhodná trpělivost a úctyhodné úsilí. Mnohem lépe by zločinec dopadl, kdyby byl z České republiky a stíhaly by ho naše orgány činné v trestním řízení. Představte si tu katastrofu, kdyby po jedenačtyřiceti letech měly orgány v rukou tak zastaralý zločin, navíc z minulého režimu. Otázka první - je to už promlčené? Jeden názor soudů by byl, že ano. Další soudy by však říkaly, že ne. Byl by problém se svědky. Kdo byl u té pumpy? Byla to vůbec střela, co tam prásklo pumpaře do hrudi? A to letadlo existovalo? Kdo ho tehdy viděl? Kolik měl dioptrií? 
	A jaké asi zákony by na Wrighta platily? Chtěl tehdy unést socialistické letadlo ve prospěch kapitalismu, nebo naopak? Prospěl tím únosem dělnické třídě, nebo ji poškodil? Jedenačtyřicet let se musel skrývat, to nebylo zadarmo. Nemá on sám nárok na odškodné? 
	Na politické scéně by vyvolalo takové pozdní zatčení velký rozruch a přineslo by spoustu stanovisek: Jde o řízenou provokaci. Naše strana se od Wrighta distancuje. Předseda strany by sdělil: Viděl jsem ho jen jednou na tenise, jak stál kus vedle mně, ale nevěděl jsem, že je to on. Druhý předseda by tvrdil, že Wright první straně půjčil uloupený milion, ale doklady se ztratily, třebaže to ví každý brabec. Ing. Brabec by hlásil, že on to neví, ale že ví, že ta partaj sama krade dvakrát. Ministr financí: Náklady na 41 let trvající pátrání není z čeho zaplatit. Chtěl bych vědět, který idiot a blbec tak dlouho hledal nějakého bezvýznamného vraha, který vynikl tím, že byl tajným kmotrem ODS. Wright oznamuje vzápětí, že zvažuje další trestní oznámení, že se nenechá urážet na cti, protože je jen normálním vrahem, žádným tajným členem. Kníže by zdůraznil, že vrah neumí německy, což je chyba. 
	Komunisté by mínili, že se tady zase nafouklou bublinou odvádí pozornost zbídačeného lidu od jeho bídy k nějakým senzacím, jimiž se baví cynická buržoazie. Objevily by se hlasy, že nejde o nějaký kriminální čin, nýbrž o zneužití černocha v rasistické kampani. Wright by se ohradil. Není žádný černoch, je Afroevropan. Senátor Štětina by upozornil, že velké množství komunistických vrahů také dodnes nebylo potrestáno, a že když vidí ten bordel, nediví se. Poté by mu někdo neznámý hodil do auta bombu. Ta by nevybuchla, protože je zdejší. Senátor by byl protiprávně zadržen a vyšetřován, jestli bombu neudělal sám. 
	Vdova po pumpaři by poskytla rozhovor. Smrt mého muže zavinili bezbožníci Bártova typu a politika TOP 09. Později by se ukázalo, že vdova už patnáct let nežije. Wrightovi právníci by mezitím podali na stát žalobu: každý má právo na svůj proces. Zbytečné odklady by vyčíslili na dvaasedmdesát milionů. To by stát zaplatil. U arbitráže by mohl prohrát víc. Policisté, kteří po 41 letech vraha Wrighta našli, by se oběsili. Hrozilo jim snížení hodnosti a zkrácení důchodu. 
	Wright sám by napsal knihu Spal jsem s Rychetským. Vydělal by na tom miliony. Rychetskému by se to nelíbilo, ale co by mu zbylo než se hloupě usmívat a chabě říkat, že pana vraha vůbec nezná. Přední list by napsal: Jak dlouho budeš zapírat, komunistickej tajtrlíku? Na to by podal trestní oznámení předseda komunistů dr. Filip, protože by tajtrlíka vztáhl na sebe. Mezitím by vyšlo najevo, že vrchní komisař a strýc krajského soudce prodali plantáž šumavského kůrovce korejské firmě. To by přípravou procesu otřáslo. 
	Ještě horší by ale bylo, že by se nějak zatoulaly spisy. Státní zástupce by je omylem poslal do Plzně. Tam by nevěděli, co je to za spisy, tak by je dali do skříně. Na případ by se časem zapomnělo. 
Uspěla by jen vrahova žaloba na stát. 

O autorovi| Haiku Karla Steigerwalda komentátora MF DNES
Foto popis| O autorovi| Haiku Karla Steigerwalda komentátora MF DNES
Foto popis|

Víra a nevíra
29.9.2011    Mladá fronta DNES    str. 14    Názory
    Karel Steigerwald        
Mezi nebem a zemí jsou Češi 

Křesťan či buddhista je stanovisko; ctitel Boha v podobě energetického chuchvalce je nic bez názoru. No právě, bez názoru. Být bez názoru je v módě. Vítězí nesnesitelná omáčka bahnivého žvanění, ani Bůh, ani Nebůh, spíše jen poletující mezon. 

Křesťanská akademie si objednala průzkum mezi studenty, aby se dozvěděla, jak to u nich je s vírou. Výsledek je pozoruhodný, nejen pro Křesťanskou akademii, kterou asi nepotěšil. Šedesát procent studentů věří v duchovno, v církve jen dvacet pět procent, v církev římskou z toho jen polovina. Za ateisty se prohlásilo sedmnáct procent středoškoláků. Průzkum se náhodou sešel s rozhodnutím vlády konečně vrátit, co komunistický režim církvím ukradl. 

Tak prý nad námi něco je 

Česká zbožnost je podivná, chatrná a nepěkná. Češi milují náboženství, ale milují také boj proti němu. Boha svrhávají už celá staletí z trůnu nejtemperamentněji ze všech křesťanských národů, ale skutečně svrhnout si jej nikdy netroufli. Kvůli víře se rádi vraždili, ale klidně ji také zapřou. Svaté knihy dají za trám a současně víru uznávají. Bůh je pro Čechy banální, místo něj uctívají „cosi nad námi“ nebo „cosi mimo nás“, kosmického hybatele, sílu, která zavinila či způsobila počátek. Kostel je nezajímá, Bibli nečtou, po mnoha letech vulgárního ateismu se v biblických dějích a v jejich smyslu neorientují. Mít „cosi nad námi“ je praktické: nic to nevyžaduje, jen línou mysl. Je to jaksi potvrzení víry a zároveň je to uhnutí před Bohem či před bohy, před celým tím složitým a pradávným světem víry a věr. „Cosi nad námi“ usnadňuje vyrovnání s vírou dokonce i vědcům, kteří rádi hovoří velmi nejasným jazykem o škvírách mezi protony, o celém vesmíru stlačeném do neviditelné kapky, kde Bůh prý bydlí, o všehmotě či vševlně, která objímá vesmír a kterou si dříve lidi znázorňovali jako vševědoucího a všelaskavého starce, šéfa lidí. 
Je to velké pokrytectví – Boha světiti nebudeš. Ale co ti Bůh může dát a co od něj čekáš, nacpeš do blábolení o onom „cosi“, které „kdesi“ nad tebou je. Je to i druh snobismu. Kdo zná ono „cosi“, ví víc než my. Je to také zbabělost, protože Bůh buď je, nebo není. 
	Mezi existenci a neexistenci Boha se postaví Čech a řekne: Bůh je proton! Bůh by měl takové odpadlíky sežehnout, bezvěrci se jejich tlachání smějí. Mládež si z tohoto pokrytectví bere příklad. Není divu, dnešní doba tuto „vědeckou“ revizi náboženství preferuje. Připadá jí přitažlivější, a dokonce i vědečtější nežli Bůh nahoře, vzniklý studiem Bible. Ateismus v módě není, likvidují ho odkazy k tupé brutalitě komunistického režimu. Kdo by dnes řekl, že Bůh není, vypadal by jako politruk. Tak se množí zastánci onoho „něčeho“ mimo nás, nad námi, v nebi, v kosmu, v jádře atomů. K tomu se tedy mládež, se vzory před očima, hlásí. 

Bahnivé žvanění bez Boha i Neboha 

Je to pokrytectví neplodné. Křesťan či buddhista je stanovisko; ctitel Boha v podobě energetického chuchvalce je nic bez názoru. No právě, bez názoru. Být bez názoru je vmódě. Kdo má názor, je ideolog, je sluhou ideologie, je omezený ideologií. Chodit do kostela a mumlat tam zdrávas je pánbíčkářství. Říkat, že Bůh je mýtus a dílo lidí, páchne komunistickou nenávistí. Štrachat se Bohovi v játrech kdesi v nadgalaktické končině kvarků je intelektuální dobrodružství. V českém světě se to dá vyjádřit i jednodušeji: na všem něco je, každý má trochu pravdu, není to ani tak, ani opačně, my jdeme třetí cestou, vezmeme si ze všeho to dobré, to zlé ne, svět už není ani napravo, ani nalevo. Vítězí nesnesitelná omáčka bahnivého žvanění, ani Bůh, aniNebůh, spíše jen poletujícímezon. To je naše mentalita, přibližná jak naše bouřky. Bohovi se Češi nevyplatili. Nejprve ho chtěli zabít. Vypíchalimu oči, vypálili kláštery. Nakonec udělali to nejhorší: předělali Boha na jakousi žoviální libovolnost, která nás pozoruje tak upřeně, že začíná připomínat víc než Boha podezíravou manželku. To je pravá smrt Boha a k té se středoškoláci ze šedesáti procent hlásí. 

Co udělá krejčí, který věří v cosi? 

Ateista musí akceptovat, že je od narození odsouzen k smrti, i když nic neprovedl. Neví jen, na rozdíl od zločinců, kdy kat přijde. Takový život vyžaduje odvahu. Bůh nepomůže. Ateista ho nemusí poslouchat, musí být mravný bez božího barteru: za tvou mravnost ti dám pobyt na věčnosti. Věřící má s Bohem (s bohy) rozumnější ujednání, něco za něco. Kdo vzývá „něco nad námi“, nemá ujednání žádné: ani na své triko, ani na triko Boha. Kosmický chuchvalec mu nic neslíbil, on jemu taky ne. 
	To je výhodné: občané se bojí jen vylámaných drápů zákona. Na jaký život se chystají studenti s tím „něčím nad námi“? To by měli víc studovat muži víry i muži rozumu. A dát nám poučení jako bezbožník Voltaire: Můj krejčí ať v Boha věří. Nebude mě okrádat. Kdo totiž věří na proton, může udělat, co chce. A také to dělá. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Za Kalouskovu facku může staré Rakousko
27.9.2011    Mladá fronta DNES    str. 08    Názory
    Karel Steigerwald        
Chyťte si Kalouska a dejte mu facku. Můžete. Ale musíte být silnější než on. Před zákonem jste si s Kalouskem rovni. Je to stará sympatická spravedlnost kovbojů, já facku, ty facku. 
Kdo chce Kalouska bíti, urážku si lehce najde, řekl jich dost. A nejen Kalousek. Z hlediska vyššího principu mravního se nenajde politik, který by se facce vyhnul. 
	Každý však cítí, že tomu tak není. Před zákonem si rovni možná jsme, před fackou ne. Kalousek je mnohem víc než já. On mi facku dá, já jemu nesmím. Je činitel, já ne. V tom větřím staré rakouské třídění lidí na posvěcené hodnostáře a sprostý lid. Říše je pryč, zvyky zůstaly. Vysoký státní úředník, politik, poslanec, podposlanec, ředitel oddělení, správce šaltru, bába u okýnka, vrátný v kukani, odshora dolů samé panstvo. My, lid před okýnkem, u dveří, čepici v ruce čekáme, co dají či dovolí. 
Úřednictvo není demokratický živel, jsou to stále ještě páni, epolety už nemají, ani chochol na hlavě, hubu na nás otevřenou ano. Z jedné sympatické facky Kalouska nějakému křupanovi vyvěrá tak smutná úvaha: kdo je pán, kdo ne. Na dnešním panstvu nevidíte ani skromnost, ani pokoru, ani pečlivou starost o naši lidovou spravedlnost. Může za to staré Rakousko.

Je tu podzim: víno, lži, sex a lidi
23.9.2011    Mladá fronta DNES    str. 10    Názory
    Karel Steigerwald        
Haiku Karla Steigerwalda komentátora MF DNES 

Opilci hodně lžou. Proto se říká, aby se to zastřelo, v jednom haiku, že ve víně je pravda. Letos jde tato idea do popředí, úroda vína bude skvělá, kvalita nevídaná. To zas bude lží. Ale lidi, kteří jsou smutní, může kvalita vína potěšit. Dají si lahev, dvě a bude veseleji. Veselý vinný zchlastanec, to je něco onačejšího než tupý rozpíchaný drogový zoufalec. 
	Vosám je to jedno, ty končí. Poslyšte, jak jejich podzim popisuje odborník: vosy a sršně (a sršni) se potloukají po okolí, jsou vzteklé, trpí depresemi, což se projevuje agresí. Nevědí co dál, tak bodají. Vědí totiž, že končí, že nemají žádnou perspektivu. V listopadu už tady s námi nebudou. Vyhynou. Končí jejich sexuální i pracovní činnost, nikdo jim už nepřikládá význam. Nikdo se jich neptá na názor, nikdo už jim nic nedá. Nikdo je už nepotřebuje. Všechen zájem se obrací jen k promiskuitní vosí královně. Tolik odborník. 
	Ty zástupy vos bez perspektivy, jak se potloukají, civí, bodají, jsou inspirativní. Je to u vos stejné jako u lidí. Pro politiky všeho druhu je to dobrý příklad – dej perspektivu a bude po bodání. Nedáš, budou se potloukat, bodat, civět a pít krabicové víno. Připomínám, že dávka a podpora není ta perspektiva. Dávky by ani vosám nepomohly. 
Pro děti to dobrý příklad není. Jak vysvětlit těm rozzářeným dušičkám, že královna jde s každým vosákem? Děti promiskuitu ještě nechápou, vosí královna s tisíci milenci by je mohla mravně poškodit. Proto ta pohlavně nezřízená samice nesmí do osnov! Lepší bude, když si děti doma pustí na internetu nějaké naučné porno. Do školy sexuální výchova nepatří, ani vosí, ani lidská. Profesor Bělohradský správně upozorňuje, že od té doby, co v Itálii zavedli literární výchovu, žactvo přestalo číst. Učit děti, jak to lidé dělají, je riskantní. Mohou toho nechat. Škola už žactvu s tím svým věčným navlékáním kondomů znechutila leccos. To by se líbilo hledanému Kaddáfímu, který říká, že Evropu není třeba dobýt násilím, že ji přemůže arabská děloha. Spisovatel Vaculík k tomu říká: Co bych je učil. Ať si na to každý přijde sám! Vaculík myslí umění psát, ale hodí se to na všechno. Školy to pilně dodržují. Žáci skoro nic neumějí a později si na všechno přijdou sami. Možná by se ze škol mělo vyřadit vše. Já bych pro začátek vyřadil Husa a Jiráska. První byl agresivní stěžovatel, který naváděl důvěřivé lidi bez státní maturity k násilí na skupině katolického obyvatelstva, druhý to schvaloval. 
	Zajímavé je pozorovat prezidenta Klause. Dvacet let říkal různé názory, pro které se mu vysmívali, haněli ho, říkali, že je lhář a strašák Evropy, který hanobí globální oteplování a věští euru potíže. Klaus říká dnes totéž, ale už vypadá jako obyčejný přitakávač, který papouškuje, co říkají všichni. Má ale méně potíží, už mu tolik nenadávají, nebo za něco jiného. Jaroslav Hašek k tomu problému napsal, že je vždy důležité, kdy se co říká. Uváděl příklad Giordana Bruna, který své teorie o Slunci říkal také předčasně. Kdyby si počkal dvě stě let, neupálili by ho. Klaus je podobně netrpělivý. Kdyby s těmi pochybami o oteplování přišel dnes, byl by roven nositeli Nobelovy ceny, nepříteli oteplování Ivaru Giaeverovi, kterému se už nikdo nevysmívá. Vše má svůj čas, vosy, věda i lidi. 

Foto popis| Foto popis|

Nový ředitel
22.9.2011    Mladá fronta DNES    str. 14    Názory
    Karel Steigerwald        
Česká televize se změní. Anebo taky ne 

Rada České televize nepřekvapila. Zvolila bezpečí a jistotu. Bývalý ředitel TV NOVA má dost zkušeností manažera i dost obratnosti, aby se jím řízený křižník na bouřlivém politickém nebi nerozkymácel. Což jsou dvě nejhlavnější kritéria úspěšnosti ředitele České televize. 
	Rada bezpochyby zvolila osobnost. To je krok vpřed. Od éry Iva Mathé nestála v čele ČT tak silná postava. Po sérii podivných voleb (za všechny vzpomeňme bizarní a relativně nezletilou figuru Puchalského) může se Česká televize dočkat pevného a jasného vedení. Tak to plyne z profesní minulosti právě zvoleného šéfa i z jeho koncepce. S Dvořákem v čele Česká televize poběží jako hodinky. Amožná i k penězům navíc přijde. 

Neviditelná veřejnoprávnost 

Jinou věcí je ta zatracená veřejnoprávnost. Ředitel Dvořák o nebezpečí této báchorečné třaskaviny dobře ví. Věnoval jí ve své koncepci hodně místa, aby uspokojil pudy radních, a sliboval, že se tomuto sněžnému muži televizního podnikání bude horlivě věnovat. Veřejnoprávnost nikdo nikdy neviděl, ale každý o ní s chutí mluví. Proč ji tedy bez obav neslibovat? Ostatně o ní psali a hovořili i ostatní kandidáti. Vznikl tak jakýsi dostih zlatoústých rétorů. 
	Čemu se tedy Dvořák bude věnovat, je otázkou příštích měsíců a let. Možná mu celá veřejnoprávnost posloužila jako vějička pro uchlácholení televizní rady, jako kdysi Železnému projekt superkulturní televize, na nějž získal licenci. Co pak Železný z nabubřelého projektu kulturního velechrámu provedl, ví každý. Taktik Dvořák může postupovat stejně. Od okamžiku zvolení ztrácí nad funkcí ředitele Rada České televize jakýkoliv účinný vliv, kromě toho formálního – že ho může zase vyhodit. Boj o místo ředitele před zraky Rady České televize je vcelku dost kuriózní: rozhodují řečnické dispozice, empatie, neměřitelné přednosti, které mohou být současně i záporem. Rozhoduje schopnost napsat nejlepší projekt, nikoliv schopnost nejlepší projekt realizovat. Takové vlastnosti mívají všechna výběrová řízení, ale jakási kritéria v nich přece jen jsou. Kritérium rozhodující pro funkci ředitele ČT je veřejnoprávnost. 

Kdo nemyslí, je vyvážený 

Tam se může octnout třeba i dětský kanál. Proč zrovna ten a proč ne kanál penzistů či žen, případně alkoholiků nebo vědy? Kanál vážné hudby je stejně veřejnoprávní jako kanál o životě menšin. 
	Radě nikdo závidět nemusí. Pohybuje se na pohyblivém písku. Česká televize má být vyvážená a nezávislá. Předseda rady Uhde to vystihl: „Nejvyváženěji působí ten, kdo vypadá, že si nic nemyslí.“ Parametry nezávislosti a vyváženosti, případně předstírané objektivity přivolávají sterilitu. Dobrý ředitel je ten, kdo ji zaručí. Důsledkem takto chápané veřejnoprávnosti a pseudonezávislosti je stanice bez názoru, bez ostrosti, nápadů a originality. 
	Dvořák má pověst muže, který umí chránit firmu před tlakem politiků. To mu jistě při volbě pomohlo. Tlak politiků je trvalé zlo, oblíbené stejně jako veřejnoprávní yetti nebo jako sledovanost, která má, či naopak nemá konkurovat soukromým stanicím. Česká televize je na politice závislá. Stačí si všimnout, odkud pocházejí někteří radní – bývalí političtí činitelé. A kdo určuje televizní poplatky? Záleží jen na vkusu, s nímž se ta závislost praktikuje. Ve svobodném mediálním světě musí být každý vliv dávkován opatrně, aby dotyčné médium nakonec nevypadalo jako blbec. 
	Českou televizi tedy něco čeká. Co, neví dnes stoprocentně ani nový ředitel. ČT je z povahy své veřejnoprávnosti a miliard, které dostává, žhavý jícen sopky, která vždy tavila vlivy, zájmy, styky, tlaky a jiné lidské čachry v program veřejné služby. To poběží dál. Zlepšení čekejme v dimenzi milimetrů. 
	Potíže České televize nevyplývají jen z těch či oněch schopností či neschopností ředitelů či radních, nýbrž z celé vágnosti a nejasnosti, co to vlastně má být za stanici. 

Tanec na hromadě cizích miliard 

Z dosavadní existence České televize vyplývá jediné: ohromná radost té hrstky šéfů, která se nějak dostane k hromadě cizích miliard, s nimiž za celkem chabé kontroly vlády či veřejnosti může manipulovat, přehrabovat se v ní, zadávat či odebírat zakázky těm či jiným, prostě tančit na hromadě cizích peněz vítězný tanec magnátů. 
	Nemyslím tím jen, že by se v České televizi nějak významně plýtvalo či kradlo, myslím tím tu nezměrnou svobodu jednání poctivých televizních předáků s miliardami. To už musí být nějaká rozkoš, když je spojená s nezodpovědností. Kontrola veřejnosti prostřednictvím Rady České televize je bájná fikce, reálného nic. A to nezmění ani ten sebegeniálnější ředitel. 

***

Česká televize je z povahy své veřejnoprávnosti a miliard, které dostává, žhavý jícen sopky, která vždy tavila vlivy, zájmy, styky, tlaky a jiné lidské čachry v program veřejné služby. To poběží dál. Zlepšení čekejme v dimenzi milimetrů. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Šéfem ČT jste mohli být i vy, jste-li dost bezbarví
20.9.2011    Mladá fronta DNES    str. 08    Názory
    Karla Steigerwalda        
Očima 

Titulek je nadsazený, aby vás bavilo to číst. Být bezbarvý pochopitelně nestačí. Musíte mít i styky v politice, a ačkoliv se hlásíte do televize veřejné služby, jak se nabubřele a bezobsažně říká, musíte pocházet ze soukromé televizní stanice. Tam se asi dá těch veřejnoslužebních zkušeností nejvíc nasbírat. A hlavně musíte mít na prstech jakési nitky, které kamsi vedou, kde se uzlí s jinými nitkami, které zas vedou kamsi zpět. Výsledkem pak jsou bezbarvost a neoriginalita, které vám nárok na to lukrativní televizní křeslo zaručí. 
	Téma České televize bohužel už zajímá jen ty nitkaře, kteří kdesi tahají za svá tenká lanka, osamělé nezávislé idealistické zoufalce a televizní odboráře, kteří zastupují sami sebe a část televizních zaměstnanců. 
	Zítra zvolí rada ČT ředitele. Může to být každý z těch předvybraných. Vám divákům to může být jedno. Jaká zvolí rada kritéria? Jaká chce. Žádná neexistují. Zisk? Sledovanost? Inteligence, duch, bystrost? Přitažlivost? Nebo ty nehmatné náhražky v podobě proudu mlžného žvanění o stanici veřejné služby? Jako by každý, kdo je na trhu, nesloužil veřejnosti, jak správně připomínal už Tomáš Baťa. Přitom veřejnost je to hlavní, na co se ČT může vykašlat, na veřejnosti závislá není. Kapitáni ČT mají jediný úkol: vyladěný vztah k parlamentu, k jeho složkám. 
	Prožívat volbu ředitele se vzrušením má smysl jen pro ty, kdo mají na televizní plotně svůj kastrůlek. Důležitější než volba ředitele je volba členů Rady ČT. Ta se bez zájmu lidí děje ve Sněmovně jako výsledek všelijakých stranických kompenzací. Výsledek je proto většinou dost ponurý a málo nezávislý. Celá konstrukce veřejnoprávní televize je taková. Žádnou lepší tvořivost než privátní stanice nenabízí ani v oboru vyšší kultury, ani v oboru lidové zábavy. Nezávislá je jen zdánlivě, aseptická tak dokonale, že by se z televizních podlah dalo jíst – o infekční myšlenku tam nezavadíte. Proč tuto málo funkční a impotentní stanici mají platit diváci, je záhada, kterou umějí objasnit jen staří političtí matadoři. Veřejnoprávní ČT vznikla na úsvitu demokracie jako první krok nadšených amatérů, který měl být dál s přibývajícími zkušenostmi rozvíjen a zlepšován. To se nestalo. Změnila a rozvíjela se jen náplň té skořápky: dnes máme na krku chatrnou, jakoby soukromou, ale dost lajdáckou stanici, financovanou povinnou daní a maskovanou vzletnými řečmi. 
	Tento trend bude pokračovat. Už si to tak předvybrali členové rady. Jiskrnější kandidáty odsunuli, preferovali mistry televizního podnikání. Však i radní byli většinou předvybráni k tomu účelu. Kolem volby je a bude křik zainteresovaných. Budou teorie o lobbingu, podplácení a jiných pěkných jevech naší současnosti. 
V čele jsou televizní odbory, lobbisté a nátlakáři z nejhlučnějších. ČT ten randál nepomůže. Její osud bezzubého a bezbarvého děcka je dávno zpečetěn. 

O autorovi| Karla Steigerwalda, komentátora MF DNES
Foto popis| O autorovi| Karla Steigerwalda, komentátora MF DNES
Foto popis|

Kdo je pán, má na zadku tulipán
16.9.2011    Mladá fronta DNES    str. 10    Názory
    Karel Steigerwald        
Haiku Karla Steigerwalda

V kanceláři se rozproudila debata, jak to s tím Nečasem je. Je to nešika, měkkýš, slaboch? Je bez charizma? Může být vzorem, vůdcem? Kdo je vůbec v Čechách pánem? Je o tom haiku, které si zavedli Češi, sotva se stali národem: Sedlák je velkej pán, má pás na břiše a na svým kožiše tulipán. Říkali tomu Česká beseda, na rozdíl od besed jiných národů. Dalo se na to i tancovat.
	Břicho, pás, tulipán. Takový člověk se může rozkročit, houkne na lidi, toho poníží, toho povýší, rozkopne dveře, vlítne na schůzi, hlasitě se šklebí, říká obhroublé vtipy, chrlí vize a sliby, uráží oponenty a novináře kope po zásluze do zadku. Jedině tudy, řve! A jsme u politiky, které také můžeme říkat Česká beseda.
	Nečas nemá pás ani tulipán na kožiše. Je střídmě tichý, nikoho nebaví, neříká vejšplechty, nejede kázat severním Romům – jako kdysi Gross, který jel osobně lovit zaplavené, aby ho měli lidi rádi. Nečas není pán, všichni mu to vyčítají, nýbrž jen pracovník. To vyvolává nespokojenost lidu i politických odborníků. Politik je prý především bavič. Musí říkat frky, je členem klubu kokotů, vykřikuje hesla o spálené zemi, musí řvát, že bez něj si nikdo ani zuby nevyčistí. Tancuje, jak hloupí lidé, kterých je nejvíc, pískají. Když práskne bič, proskočí dovedně hořícím kruhem, když uvidí holčičku, musí ji popadnout, zvednout, políbit a ječet, že miluje děti, tu štěbetavou budoucnost státu.
Co politiky k těmto psím kusům vede? Přízeň lidu. Musí lid pobavit. Jinak hlas nedostanou. Jen politik hulvát, energický křikloun, může být vzorem, hrdinou, odvážným myslitelem, jenž pomocí nejapných hesel, výkřiků a prolhaných slibů roste v dočasného mravního hrdinu a vůdce. Jen takový politik má náhlá řešení, jak se odstraňuje zlo: kopnout do zadku dinosaury, zavřít lumpy. Blbce zakázat. Udělat pořádek! Zdanit boháče! Chudým rozdat zlato! Slepici do hrnce, do špajzu špek, do skříně kožich s tulipánem. Tomuto obrazu politik Nečas neodpovídá, je proto bez charizma. V soutěži šašků nevystupuje. Jako politik je proto naprosto neúspěšný. Vede vládu, která po patnácti letech přešlapování, odkládání a zadlužování otevřela existenční téma státu: nutnost reforem. Ale tomu nepomůže. Reformy nikoho nebaví, je to věc nudná, nezáživná a vyzná se v ní leda jen nějaké nadšené prase. Pravý politik se stará o zábavu, o senzace, o nabubřelé sliby, jimiž krmí voliče. Nejkrásnější politický slib dal Gross: Myslím to upřímně. Tak se z něho stal nejoblíbenější politik. Do dveří nekopal, měl úsměv svatouška, ženy z něj byly hotové.
	Jan Sokol před několika dny řekl, že politik nesmí být vzorem, protože má moc. Má pravdu, ale politik, který nikoho nezaujme, se k moci nedostane. Je to bída demokracie. Voliči nerozumějí ani financím, ani jaderné elektrice, mezinárodním dluhopisům, spletitému dění v Jordánsku či lásce k bližnímu. Přesto mají právo o tom všem rozhodovat. Politici jim musí něco nakukat – líbivého, lehkého, jasného. Nějaké hlouposti. Podle nich se voliči rozhodnou – to je řízný pán, toho chci, tento je spíš zaražený, toho nechci, tamten pěkně fackuje lidi, má můj hlas, tento když řve, vyskakuje nejvýš, ať je zvolen. Jeden jí myši, nevolte ho, druhý má v kapse štěstí. Někdy se lidi vzpamatují a největšího opičáka, který to přežene, nezvolí. Jindy je to naopak, vraha Gottwalda, hrůzou ze svých vražd a ze Stalina zkamenělého, volili. Ano, hlavní argument proti demokracii není politik, nýbrž volič.
	Nečas se tomuto bavičství vymyká. Je to politik nevídaný. Nenabídl voličům jedinou opičárnu. Moc přesto světlou souhrou černých okolností dostal. Nedělat šašky, neburácet nesmysly, jít za jasným plánem, věřit rozumu lidí, to je to pravé politické charizma. Tak je to tedy s tím Nečasem.
Bez charizma opičáků s tulipány to jde také.

O autorovi| Karel Steigerwald, komentátora MF DNES
Foto popis| O autorovi| Karel Steigerwald, komentátora MF DNES
Foto popis|

Bez paranoie se dobrá politika dělat nedá
15.9.2011    Mladá fronta DNES    str. 09    Názory
    Karel Steigerwald        
Došlo i na senátora Štětinu. Uviděl auto BIS, jak na něj najíždí. BIS patří asi spousta aut. Každou chvíli nějaký agent najíždí na pomalejší auto, bliká, troubí, řve. A pěší agenti? Kopou do aut, hrozí pěstí.
	Štětina má velké předchůdce. Kdysi tajné služby sledovaly místopředsedu vlády Kalvodu. Premiér Zeman s jakýmsi Vlčkem uviděli ze zdi čouhat drát tajného mikrofonu. Věděli hned, kam vedou nitky. Nic na tom nezměnil ani fakt, že drát vedl ke starému zvonku. Kdo má paranoiu, dokáže nechat zmizet skvrnu na tváři, náklaďák na ulici i osobu blízkou.
Naopak vidí místo zvonku mikrofon, místo blbce spiknutí.
	Paranoia není nic vymyšleného ani žádná lež. Je to čirá skutečnost. Je to ovšem skutečnost, která je na skutečné skutečnosti nezávislá. Proto se tak dobře hodí k politice. Politik, zkušený paranoik,může plácat, co chce, co se mu hodí, co domyslel energií duchovního mozku. A nikdo nemůžeme ani ceknout - pravda paranoika je neotřesitelná. Jednoho takového ptáka měli nedávno v České televizi. Hodinu z něj prýštily pravdy, nad nimiž se nevědeckým lidem tajil dech. Byl to astrolog, věštec, hybatel energiemi. Jmenuje se Baudyš a jen povrchní divák by si pomyslel, že říká nesmysly. Šlo o neochvějné pravdy paranoika.
Baudyš nemá v ČT co dělat, má jít do politiky, tam se bludy uchytí.
	Politika bez paranoie? Co by pak bylo s tvořivostí politiků? Říkalo by se: ten chlap lže, tamten žvaní hlouposti a třetí, magor, splétá ve Sněmovně tajné nitky z vesmíru. Díky paranoii se tomu všemu dohromady odborně říká politika. Kdyby měli politici svá tvrzení dokazovat, bylo by v politice ticho.
	I po mně jdou. BIS, Mosad, Rumuni. Je s nimi spojen i Paroubek.
Dali mi do kávy neviditelné stroncium. Naštěstí vyčichlé, ze starých zásob StB.
	Politika bez paranoie je nuda. Ale možná, že by stát, magorů zbavený, svižněji fungoval.

Motyka spustila, Bárta je rád
7.9.2011    Mladá fronta DNES    str. 10    Názory
    Karel Steigerwald        
Haiku Karla Steigerwalda

Sněmovna vydala výtečníky Bártu a Škárku a policie svižně rozhodla o trestním stíhání. Z toho musí mít každý bojovník proti zločinu radost. Radost má i sám Bárta, chtěl to tak. Dokáže, říká, před orgány svou nevinu. Očistí se.
	Zda má radost i Škárka, nevím. Spíš ne, stíhán je asi kvůli symetrii, když Bárta, tak i on. Postavení má jiné, peníze nerozdával, nýbrž přijímal, ale ohlásil to úřadům, byť opožděně. Asi mu déle trvalo, než rozpoznal, že jde o úplatek. Byl v té historii chvályhodným udavačem, bez něj (a bez Kočí) by se žádné stíhání ani nerozjelo.
	Kauza to je slavná, i když dosti hanebná a poněkud nesrozumitelná. Čí peníze to Bárta rozdával? Své, nebo strany? Jaké za to chtěl plnění? Nějaký svůj zisk, nebo aby ho obdarovaní vychvalovali ve stranických grémiích? Když si někdo za své peníze platí lidi, aby ho chválili, je to úplatek, nebo jen nejapná služba? A co když jsou to peníze strany? Jak je VV vyúčtovaly? Nebo chtěli podplacení, obdarovaní či zadlužení poslanci ve skutečnosti prodat své poslanecké právo hlasovat svobodně a nezávisle? Za peníze chtěli hlasovat, jak Bárta káže? Pro který zákon? Nebo vždy?
To už by dost velký trestný čin byl – hnusný prodej mandátu, prodej svobody. Ale obdarovaní peníze nechtěli. Věc udali, projevili mravní otřes. Škárka pozdě, Kočí včas. Anebo naopak z Bárty, toho dobrosrdečného boháče, vylákali půjčku, aby ho mohli z úplatků obvinit? Ať tak či onak, pěkně srdečně, upřímně a kamarádsky to klape ve straně VV, která začala vymítáním dinosaurů a končí dnes jako (nejen) finanční strašidlo. Orgány činné v trestním řízení budou mít co rozplétat. Zahájily trestní stíhání, předpokládejme tudíž, že už mají dopředu dost rozpleteno. Přece by se neblamovaly v kauze tak vážné, tak zásadní a tak ošklivé.
	Můžeme být jen rádi, asi jako sám Bárta, že se věc trestně stíhá. Je to znamení – doba se mění, politická veleváženost podezřelého už není ochranou před trestním stíháním jako za časů Čunka. Už tedy platí padni komu padni.
Možná že Bártovi dají náhle i pouta a odvezou ho ve vrtulníku někam jako za časů Kořistky. Nebo najdou nevinu jako u Grosse?
	No právě – pozor! Kořistkovou i Grossovou aférou zmítaly politické předpoklady a politická přání až do groteskních podob. Z veřejnosti se dělali blbci. Skutečnost, že se ta nepěkná Bártova korupční mazanice trestně stíhá, může znamenat i opak, než je zlepšení poměrů. Může znamenat nové zhoršení. Co když si zase někdo na orgány došlápl? Ať už směrem zavřít, nebo směrem osvobodit. Ne že se policie už nebojí stíhat, nýbrž že se bojí nestíhat. Pověst policie i zástupců je natolik pošramocená z minula, že si i dnes můžeme myslet obé.
	Je pěkné haiku: Pánbů dopustil, motyka spustila. Znamená, že někdy se stane i nemožné. Trestní stíhání vyvolává dojem, že se ledy hnuly. Pokud půjde tak šejdrem, jak často už, bude to znamenat, že ledů narostlo. Ale pohyb tu je. Čunkova věc šla kdysi horší cestou, plnou čachrů a temnoty. Nevysvětlila se dodnes.
Ani Bártova se nemusí vysvětlit. Nepochybné je už dnes jedno – vedení Věcí veřejných, toť pěkný politický chlív.

O autorovi| Karel Steigerwald komentátor MF DNES
Foto popis| O autorovi| Karel Steigerwald komentátor MF DNES
Foto popis|

Představení redakce
6.9.2011    Mladá fronta DNES    str. 05    Regionální sport
    Karel Steigerwald        
Pozoruje hodnostáře, ale občas si musí vzít prášek 

Karel Steigerwald je dramatik s provokativními názory. Je znám i jako publicista s těžko zaměnitelným sarkastickým stylem. 
V roce 1967 začal studovat dramaturgii a scenáristiku na FAMU. Sám říká, že ani nechtěl být nutně filmařem, ale líbila se mu liberální atmosféra, která na škole panovala. Během studia přispíval do časopisů Student, Mladý svět a Literární noviny. 
Od roku 1973 byl scenáristou a dramaturgem Filmového studia Barrandov. Po propuštění v roce 1980 spolupracoval s Činoherním studiem v Ústí nad Labem, od roku 1988 působil v činohře Divadla Na zábradlí jako autor. 
Značný ohlas sklidila tetralogie divadelních her Tatarská pouť, Dobové tance, Foxtrot a Neapolská choroba, které spojuje kritický pohled na stav společnosti v období reálného socialismu. 
Po listopadu 1989 napsal hry Horáková, Gottwald, Políbila Dubčeka, Hraj komedii a další. Po roce 1993 se stále více věnoval psaní fejetonů a komentářů. 
Byl komentátorem v Lidových novinách, od roku 1998 v MF DNES. Vydal soubory textů Obrana sprostých slov a Co s námi bude? 
V roce 2003 měl premiéru muzikál Excalibur, ke kterému napsal libreto. 
V současnosti pod názvem Má vzdálená vlast připravuje pro Národní divadlo tragigrotesku o naší neschopnosti vyrovnat se s minulostí. 

***

»Politika je pro mě divadlo, které nikdy nekončí. 
Padlí hrdinové, šašci, milenky. Úklady, lásky a lži. 

O autorovi| Karel Steigerwald komentátor MF DNES
Foto popis| 
Regionalni mutace| Mladá fronta DNES - liberecký krajO autorovi| Karel Steigerwald komentátor MF DNES
Foto popis| 
Regionalni mutace| Mladá fronta DNES - liberecký kraj

Představení redakce
6.9.2011    Mladá fronta DNES    str. 05    Regionální sport
    Karel Steigerwald        
Pozoruje hodnostáře, ale občas si musí vzít prášek 

Karel Steigerwald je dramatik s provokativními názory. Je znám i jako publicista s těžko zaměnitelným sarkastickým stylem. 
V roce 1967 začal studovat dramaturgii a scenáristiku na FAMU. Sám říká, že ani nechtěl být nutně filmařem, ale líbila se mu liberální atmosféra, která na škole panovala. Během studia přispíval do časopisů Student, Mladý svět a Literární noviny. 
Od roku 1973 byl scenáristou a dramaturgem Filmového studia Barrandov. Po propuštění v roce 1980 spolupracoval s Činoherním studiem v Ústí nad Labem, od roku 1988 působil v činohře Divadla Na zábradlí jako autor. 
Značný ohlas sklidila tetralogie divadelních her Tatarská pouť, Dobové tance, Foxtrot a Neapolská choroba, které spojuje kritický pohled na stav společnosti v období reálného socialismu. 
Po listopadu 1989 napsal hry Horáková, Gottwald, Políbila Dubčeka, Hraj komedii a další. Po roce 1993 se stále více věnoval psaní fejetonů a komentářů. 
Byl komentátorem v Lidových novinách, od roku 1998 v MF DNES. Vydal soubory textů Obrana sprostých slov a Co s námi bude? 
V roce 2003 měl premiéru muzikál Excalibur, ke kterému napsal libreto. 
V současnosti pod názvem Má vzdálená vlast připravuje pro Národní divadlo tragigrotesku o naší neschopnosti vyrovnat se s minulostí. 

***

»Politika je pro mě divadlo, které nikdy nekončí. Padlí hrdinové, šašci, milenky. Úklady, lásky a lži. 

O autorovi| Karel Steigerwald, komentátor MF DNES
Foto popis| 
Regionalni mutace| Mladá fronta DNES - českomoravska vrchovinaO autorovi| Karel Steigerwald, komentátor MF DNES
Foto popis| 
Regionalni mutace| Mladá fronta DNES - českomoravska vrchovina

Co to vlastně je za jev, ten ředitel ČT?
6.9.2011    Mladá fronta DNES    str. 12    Názory
    Karel Steigerwald        
Kandidátů dost, Rada České televize má svá kritéria, politické zákulisí své představy a šíbři dlouhé prsty. Protože sám s ČT nemám nic a ani v budoucnu nic mít nebudu, můžu si také zalobbovat. Důvod mám, televizi platím měsíční příspěvky, jsem veřejnost, a mám tudíž na nátlak právo. ČT velmi málo připomíná televizi veřejné služby, případně televizi veřejnoprávní, či jak se ta neurčitost mlhavě označuje. Česká televize je odvar komerčních stanic, až na výjimky, které ale zlověstně ukazují, co by ČT být měla, kdyby chtěla. Měla by to být stanice kulturní a úspěšná. Ale to jsou jen slova, každý je umí rozvést na sto stran. Je jeden z kandidátů, který ta slova předvedl v praxi. Je to Fero Fenič a jeho Febio. Soukromá firma, kulturní, nápaditá, tvořivá, s programem, jako by byla veřejnoprávní, což není. A řízená bystře, hospodárně, jako by byla soukromá, což jest. Veřejnoprávnost a kulturnost, to není nutně nuda a bystré řízení soukromníkovo kulturu ničit nemusí. To je poučení z Febia věrohodnější než sto stránek projektu od někoho nadaného zajímavě bájit. 
	Tak to je pro mě veřejná kulturní služba: Fenič a jeho Febio, i s tím festivalem. Rada ČT nemusí věštit z předložených projektů, má před očima dlouholetou praxi.

Představení redakce
6.9.2011    Mladá fronta DNES    str. 05    Regionální sport
    Karel Steigerwald        
Pozoruje hodnostáře, ale občas si musí vzít prášek 

Karel Steigerwald je dramatik s provokativními názory. Je znám i jako publicista s těžko zaměnitelným sarkastickým stylem. 
V roce 1967 začal studovat dramaturgii a scenáristiku na FAMU. Sám říká, že ani nechtěl být nutně filmařem, ale líbila se mu liberální atmosféra, která na škole panovala. Během studia přispíval do časopisů Student, Mladý svět a Literární noviny. 
Od roku 1973 byl scenáristou a dramaturgem Filmového studia Barrandov. Po propuštění v roce 1980 spolupracoval s Činoherním studiem v Ústí nad Labem, od roku 1988 působil v činohře Divadla Na zábradlí jako autor. 
Značný ohlas sklidila tetralogie divadelních her Tatarská pouť, Dobové tance, Foxtrot a Neapolská choroba, které spojuje kritický pohled na stav společnosti v období reálného socialismu. 
Po listopadu 1989 napsal hry Horáková, Gottwald, Políbila Dubčeka, Hraj komedii a další. Po roce 1993 se stále více věnoval psaní fejetonů a komentářů. 
Byl komentátorem v Lidových novinách, od roku 1998 v MF DNES. Vydal soubory textů Obrana sprostých slov a Co s námi bude? 
V roce 2003 měl premiéru muzikál Excalibur, ke kterému napsal libreto. 
V současnosti pod názvem Má vzdálená vlast připravuje pro Národní divadlo tragigrotesku o naší neschopnosti vyrovnat se s minulostí. 

***

»Politika je pro mě divadlo, které nikdy nekončí. Padlí hrdinové, šašci, milenky. Úklady, lásky a lži. 

O autorovi| Karel Steigerwald, komentátor MF DNES
Foto popis| 
Regionalni mutace| Mladá fronta DNES - pardubický krajO autorovi| Karel Steigerwald, komentátor MF DNES
Foto popis| 
Regionalni mutace| Mladá fronta DNES - pardubický kraj

Představení redakce
6.9.2011    Mladá fronta DNES    str. 05    Regionální sport
    Karel Steigerwald        
Pozoruje hodnostáře, ale občas si musí vzít prášek 

Karel Steigerwald je dramatik s provokativními názory. Je znám i jako publicista s těžko zaměnitelným sarkastickým stylem. 
V roce 1967 začal studovat dramaturgii a scenáristiku na FAMU. Sám říká, že ani nechtěl být nutně filmařem, ale líbila se mu liberální atmosféra, která na škole panovala. Během studia přispíval do časopisů Student, Mladý svět a Literární noviny. 
Od roku 1973 byl scenáristou a dramaturgem Filmového studia Barrandov. Po propuštění v roce 1980 spolupracoval s Činoherním studiem v Ústí nad Labem, od roku 1988 působil v činohře Divadla Na zábradlí jako autor. 
Značný ohlas sklidila tetralogie divadelních her Tatarská pouť, Dobové tance, Foxtrot a Neapolská choroba, které spojuje kritický pohled na stav společnosti v období reálného socialismu. 
Po listopadu 1989 napsal hry Horáková, Gottwald, Políbila Dubčeka, Hraj komedii a další. Po roce 1993 se stále více věnoval psaní fejetonů a komentářů. 
Byl komentátorem v Lidových novinách, od roku 1998 v MF DNES. Vydal soubory textů Obrana sprostých slov a Co s námi bude? 
V roce 2003 měl premiéru muzikál Excalibur, ke kterému napsal libreto. 
V současnosti pod názvem Má vzdálená vlast připravuje pro Národní divadlo tragigrotesku o naší neschopnosti vyrovnat se s minulostí. 

***

»Politika je pro mě divadlo, které nikdy nekončí. Padlí hrdinové, šašci, milenky. Úklady, lásky a lži. 

O autorovi| Karel Steigerwald, komentátor MF DNES
Foto popis| 
Regionalni mutace| Mladá fronta DNES - jihovýchodní MoravaO autorovi| Karel Steigerwald, komentátor MF DNES
Foto popis| 
Regionalni mutace| Mladá fronta DNES - jihovýchodní Morava

Hoří už sever?
5.9.2011    Mladá fronta DNES    str. 12    Názory
    Karel Steigerwald        
Za sto let bude mít romský problém jen málo Romů 

Dosavadní sociální péče žádné pozitivní výsledky nemá, zato těch negativních dost. Na příjemce dávek klade jediný nárok: dávku si vzít. Nic víc. To by vážně poškodilo i ty nejpilnější občany. Nečasův rozumný krok je jen první, následovat musí další a radikálnější. 

Konečně řekl předseda vlády, co chceme slyšet už dlouho. Lidé, kteří berou od státu dávky, si je musí odpracovat. Obnoví si tak přirozený vztah mezi tím, co dostávají z veřejných peněz, a tím, co sami veřejnosti dávají. Představa, že sociální dávky jsou jen jiný druh pečených holubů, se tak může narušit. V lidech se může vybudovat úvaha - když oni dávají mně, co dám já jim? 
	Myslím, že už tato poznámka vyvolá v obhájcích naší sociální péče hněv, že jde o skrytý rasismus, že potřební lidé za svou situaci nemůžou, že jsou znevýhodňováni, že stát jim musí pomoct, protože to sami nedokážou. O rasismus nejde, jde o to, aby se zástupy nepřizpůsobivých nerozšiřovaly, aby se nepřizpůsobiví začleňovali mezi přizpůsobivé. To je rada snadná, protože je obecná. 

Černé sociální hospodaření 

Co a jak a s kým- tedy řešení -může trvat třeba padesát nebo i více let. Jediná cesta, která žádné řešení nepřináší, je zastírání problému a jeho balení do omáčky líbivých slov. Posledních padesát let budovala sociální péče v nepřizpůsobivých lidech pocit, že stát má povinnost a oni že mají právo. 
	Logickým důsledkem je kriminalita na severu: když stát neplní svou povinnost dát nám, na co máme právo a co chceme, vezmeme si to sami. Sociální péče vytvořila celý rozsáhlý černý hospodářský systém, podivný, amorální, ale k snadné a ubohé obživě vhodný. Dítě jako poukázka k získávání dávek, kriminalita beztrestných dětí řízená rodiči, svět drog a hracích automatů, bezútěšné přežívání. Je zřejmé, že dosavadní sociální péče žádné pozitivní výsledky nemá, zato těch negativních dost. Na příjemce dávek klade jediný nárok: dávku si vzít. Nic víc. To by vážně poškodilo i ty nejpilnější občany. Nečasův rozumný krok je jen první, následovat musí další a radikálnější. 

Dávkami se problémy nevyřeší 

Nepřizpůsobiví nevznikli vinou této vlády ani nedostatkem benzinu, jak se domnívá opozice. Romský problém si vlády všeho druhu pěstovaly padesát let. Přistupovaly k řešení pokryteckému, prázdnému a pro samotné Romy škodlivému: bolestivá místa zakrýt dávkami, štědrostí provázenou vytlačováním Romů do ghett. Pokrok přinesly jen jazykové novinky: nahradit po staletí běžné slovo Cikán slovem Rom, nebo dokonce slovem nepřizpůsobivý je jen pokrytectví, které věří, že jiné slovo bude znamenat jinou skutečnost. Termín nepřizpůsobivý je navíc nesmyslný, nepřizpůsobiví jsou bezdomovci, Romové se poměrům, jimž jsou vystaveni, dokážou přizpůsobit velmi pružně. Možná budeme všichni překvapeni. Když budou vystaveni nekompromisním podmínkám, chceš dávky, voď dítě do školy, hleď si veřejně prospěšné práce, budou to akceptovat. Ne hned, ne všichni, ale cesta to je. Další je třeba objevovat. 

Parazitující extremisti 

Na romském problému cizopasí extremisti. Aby ne, je to snadné a lákavé. Kdo žije poblíž Romů, málem dá každému postnacistovi za pravdu. Ale přesněji: rasisti necizopasí na Romech, nýbrž na neschopnosti vlád, které tento problém nechaly léta bez zájmu narůstat. Pokud bude mít vláda srozumitelnou koncepci, založenou na oboustranné aktivitě státu i Romů, může rasistům čelit. Jejich řešení přinášejí jen vzrůst rasových válek a nepokojů, lidské řešení nenabízejí. Pokud o romský problém bude pečovat jen lidový hněv a rasistická demagogie, bude mít rasová válka větší úspěch, než má dnes. 
	Problém je, že různí farizejové při každém zpřísnění sociálních dávek spustí pokřik o skrytém rasismu a o neschopné vládě. I Nečasův návrh na odpracování dávek bude podroben kritice lovců politických bodů. Už se do toho pustil předseda ČSSD Sobotka: vinna je vláda, vinen je nedostatek benzinu, je málo policistů, vláda nedokáže ochránit občany! Kdyby vláda zaplavila sever mrakem nelítostných policistů, spustil by křik opačný: vláda eskaluje násilí, protože je polofašistická. Ale romský problém není potrava pro politické půtky, je to problém, který se tvrdě dotýká životních podmínek Romů, často skoro středověkých, a dotýká se i blahobytnější části společnosti. 
	Zeptejte se ve Spojených státech, jak dlouho a bolestivě se bílí srovnávali s černými. V USA bylo pochopitelně všechno jinak, ale jedno ne: velikost rasového problému. Na severu může být mnohem hůř než dnes. Od které jiskry chytne velký požár, nelze jen tak předvídat. Česká většina na to připravena není. 
	Zatím zná jen lidový umírněný rasismus. S ním se ale daleko nedojde. Ale s čím se dojde daleko? Ví to snad Sobotka? Nečasovi raději vzkažme: Ano, toto je první rozumný krok. Když půjdou vlády i občani všeho druhu tímto směrem dál, za sto let bude mít romský problém už jen málokterý Rom. 

O autorovi| Karel Steigerwald komentátor MF DNES
Foto popis| O autorovi| Karel Steigerwald komentátor MF DNES
Foto popis|

Klausovy aféry
3.9.2011    Mladá fronta DNES    str. 10    Názory
    Karel Steigerwald        
Co se odehrává v Řecku a u nás na Hradě 

Hrad není nic nad námi, mimo nás. A proč by měl být? Je to politický hráč jako každý. Vychválí Bártu, aby zasolil knížeti. Vede svou politiku. Dělal to i Klausův předchůdce. 
Též měl dvůr. A proč Hrad drží Bátoru? Jako vzdor proti prolhané politické korektnosti? 

Prezident republiky opět vyvolal rozruch. To je stav už bezmála setrvalý. Teď to má špatné v Řecku a podobném okolí. Je tam Antievropanem, populistou a rasistou. Nepřipomněl přitom nic víc než známou skutečnost: lidé i státy mohou žít jen na úrovni, na kterou si vydělají. Ale mohou také žít nad poměry, pak se zadlužují a dluh hrnou před sebou až ke katastrofě. To je, laicky řečeno, nynější problém většiny států EU a zejména eurozóny a Řeků dvojnásob. Zde jsou kořeny Klausova „antievropanství“. 
	Řeckého premiéra (a nejen jeho) Klausův bonmot o ouzu a cypřiši rozhněval. Spustil kanonádu, jejíž smysl je především vnitropolitický. O řeckém problému „žití nad poměry a na dluh“ mimo Řecko už nikdo nepochybuje. V Řecku mu naopak nikdo nevěří a hrozba bankrotu se tam považuje za vydřidušství zlé ciziny. Český prezident měl prý mlčet, mluvit diplomatičtěji, korektněji. Jsou to podobné výčitky, jaké padaly, když Klaus kritizoval euro. Dnes euro kritizuje většina Evropanů. Kdysi lákavý měnový projekt hrozí být nášlapnou devastující minou. 

Žádný populismus, jen poznámka 

Kolem Řecka se nemá chodit po špičkách, byť by si to řecká vláda stokrát přála. Nadávat Klausovi je sice efektní, ale Řecku to nepomůže. Chlácholit Řeky je jen prohlubování krize. Její skutečný rozbor, pokud k němu politika EU vůbec přistoupí, bude muset používat mnohem tvrdší pojmy než ouzo a cypřiš. Klaus problém jen nadhodil. Naznačil, že podstatou jsou ekonomické a finanční nesmysly, které do života uvádí politickým řízením řecká vláda, rozuměj i vlády EU tlačené voliči a ideou blahobytu sociálního státu. Na Klausově bonmotu není nic populistického, je to věcná poznámka. Kdo ji takto nechce chápat, usiluje o velkou krizi v nepříliš vzdálené budoucnosti. Prezident Klaus je provokativní osobnost a z většiny jeho osamělých provokací se po čase stane všeobecně sdílený problém. 
	Ne však vždy. Nejnovější Klausova chvála Věcí veřejných je hodně nepochopitelná. Šikovnost a bystrost Víta Bárty je hodně problematická. Odposlechy, nahrávky, obálky s penězi jsou v politice častým jevem. Bárta ten jev inovoval ve velkém měřítku. Podobně neomalené jsou jeho politologické úvahy o spojení politiky a kšeftů. Ani další ministři VV nijak neoslnili – nemehlo John už doministroval, vychvalovaný Dobeš zaujal hlavně lpěním na Bátorovi, údajné oběti štvavé kampaně levičáků. Levičáckou štvanici Bátora ke svému neštěstí nepotřebuje. Jeho politická anamnéza je kuriózní a hodí se víc k rozevlátému politickému dobrodruhovi než k uvážlivému konzervativci, za kterého jej přátelé vydávají. 

Véčka nosí chaos a nestabilitu 

Suma sumárum, VV vnesly do politiky hlavně to, co sám prezident Klaus často kritizuje: ideovou neukotvenost a z toho plynoucí neprůhlednou politiku, plnou zvratů a překvapení. Stejní jsou i předáci VV, zmatení, nejasní a někteří dnes už i bezzubí. Prezident chválí stranu, která představuje snad všechny nešvary a ideové slabiny, které on sám tak často kritizuje. Ale nepochopitelná je tato prezidentova chvála jen pro toho, kdo přehlédne, že je to lstivá forma útoku na Kalouskovu stranu a v ní pak na knížecí zahraniční politiku. Spor prezident – ministr zahraničí je českou trvalkou. Pravdu v něm nemá nikdy nikdo, protože nikdo neví, kdo je vyšší pán – vláda, nebo prezident? Z ústavy každý vyčte, co potřebuje pro sebe. Ale všechna tato napětímezi institucemi se vždy nějak uklidní, zaretušují, republiku to neohrozí, spor slábne a jindy zase sílí. 
Něco se v prezidentské družině odehrává. Originalitu soudů, výroků a nápadů družiny zastiňuje obava, že na Hradě vyrůstá sekta, která se považuje za přísnou baštu konzervativního myšlení. Ale napadat vývoj živočichů jako výhonek předkomunismu a nahrazovat jej Stvořitelem není konzervativní, nýbrž (dnes už) spíš jen kuriózně středověké. 
	Vyjádřil to i sám prezident: „I já mám raději tradici než údajný pokrok, i já raději vyslechnu Jarmilu Šulákovou než ničitele lidové hudby Pavlicu.“ To lze s použitím přívlastku snadno otočit: údajnou tradici proti pokroku nebo ničitelku lidové hudby Šulákovou proti Pavlicovi, kterého si rádi poslechneme. Jsou to výroky z pevnosti, v níž se opevňují obránci – jednou ti, které stvořil Bůh, domnělí konzervativci, příště zase mlžní vyžírači veřejných peněz, ctitelé občanské společnosti. Hrad není nic nad námi, mimo nás. A proč by měl být? Je to politický hráč – vychválí Bártu, aby zasolil knížeti. Vede svou politiku. Dělal to i Klausův předchůdce. Též měl dvůr. Proč Hrad drží Bátoru? Jako vzdor proti prolhané politické korektnosti. Ale té není Bátora protiklad. 
	Politika Hradu znepokojuje. Vznětlivé duchy to vede k nesmyslným kombinacím, že vzniká protofašistická strana od Bátory přes Hájka po Bobošíkovou. Schwarzenbergovi se to „pomalu shlukuje“. Ale buďme klidní, nejde o skutečnost, jde o střely. Těmi po sobě naše politika pálí. Tak to u nás chodí. Hlavně aby chválu Bárty nepochopili vyšetřovatelé jako druh amnestie. Nebylo by to poprvé. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Sršni a vosy ve státech EU. Koho chránit, koho ne?
1.9.2011    Mladá fronta DNES    str. 12    Názory
    Karel Steigerwald        
Všichni známe příběh, kterak EU vyhubila žárovky. Sršni jsou na tom lépe. Mnohé státy EU je chrání. My, Švédové, Němci... Otázka je, proč právě sršně. V Evropě je spousta různých dalších jedovatých hmyzů, hadů, hub, ovádů, národně dělnických stran a jiné obtížné havěti, kterou nikdo v EU nehájí. Sršně ano, proč vosy ne? Radikálnější eurounionisté by měli všeevropskou ochranu vší té havěti požadovat v Bruselu, protože před zákonem si vosy i sršni musí být rovni, EU je tu pro vosy stejně jako pro nás a pro sršně. 
	Žárovka je mrtva, mrazák a přímotop přežily. Sršeň je druh vosy, má imunitu, vosa chudák nemá nic. Ale EU není hloupá, dobře ví, co jsou vosy zač a proč se preferují sršni. Vosy jsou vlezlé, dotěrné, žerou koláče, bodají děti, vlezou vám i do krku, aby vás bodly. Sršeň je tvor rázu duchovního. Je důstojný, vlídný, lidí si nevšímá, EU nekritizuje, má svého dost. Neleze cizím do jídla, je pilný a stará se o rodinu asi dvou tisíc potomků, což by málokdo z voličů v EU dokázal. Sršeň je ideální daňový poplatník. Proto jej státy EU chrání. My Češi je chráníme mazaně: jako druh. Rozdupat jim hnízdo smíte, protože chráněný druh sršeň tím neohrozíte. To se používá i na lidi: hnízdo jim rozdupejte, druh člověk přežije. 
	Vosa je zlá, vypočítavá, žije z dávek na základě falešných údajů, je velmi jedovatá. Kdyby se na Brusel vrhly všechny vosy EU, bylo by po Bruselu. Proto se doporučuje nahradit vosy sršni. Ti zastoupí zlé vosy stejně dobře jako blikavky zastupují žárovky.

Smí někdo zabíjet komunisty?
30.8.2011    Mladá fronta DNES    str. 08    Názory
    Karel Steigerwald        
Haiku Karla Steigerwalda komentátora MF DNES 

Případ Mašíni a spol. klade všem otázku: Smějí spoluobčany beztrestně zabíjet jen komunisté, nebo smí někdo beztrestně zabíjet komunisty? Komunistických zločinců mezi námi pokojně žijí stovky. Těch, kteří zabíjeli komunisty, je pár. V debatách to vypadá obráceně. Jako by komunisti nikdy nic neprovedli, zato Mašíni a spol. všechno. Zabíjení komunistů - to zní dodnes odporně. Kolem vraždících komunistů rozpačitě našlapujeme, aby se staroušků něco nedotklo. 
	Ale nemusíme se zabývat případem tak efektním a hrůzyplným. Až k nám, do haiku, dorazil maličký případ pana Waldera, kterého komunisti v roce 1984 odsoudili do vězení za to, že odmítal sloužit v armádě. Od roku 1991 se pan Walder domáhal nápravy. Všechno se od té doby točilo kolem toho, zda měl právo odpírat vojenskou službu z náboženských důvodů. Ale nikdo si nepovšiml, že odpírat vojenskou službu v komunistické armádě, podrobené Rusku, by mohlo být samo o sobě považováno za statečný čin, a trest, který za to komunisti dávali, by mohl být zrušen bez mudrování. Pan Walder by si z rukou demokratického státu zasloužil poděkování a úctu. 
To se nestalo. Pan Walder běhal léta po soudech. Bláznivější komedii není možné si představit. Soudy vyjadřovaly nejrůznější názory, vydávaly a rušily svá rozhodnutí. Jednoduchý případ považovaly za věc složitou, která si vyžádá léta soudního zkoumání. Ale na tom, že nábožensky založenému Walderovi zakazovalo svědomí sloužit v armádě, není nic složitého. 
	Komunisti vytvořili pod vedením Rusů obrovskou armádu, která měla za komunismus vykrvácet za dva dny války kdesi u Rýna. Vyhýbat se nácviku tohoto vykrvácení považovali za trestný čin. Je ostudné, že za trestný čin se odpírání služby imperialistickým plánům Rusů považuje i dnes. Podobný problém měli i Němci ve Spolkové republice. Zběhnutí vojáka wehrmachtu za války se dlouho považovalo za trestný čin, ačkoliv to z hlediska svobodné německé republiky byl čin statečný. 
Po mnoha letech se pan Walder jakéhosi chatrného zadostiučinění dočkal. Bylo v tomto jasném případě zapotřebí mnoho právnické dřiny, popsaných papírů, mnoha rozsudků a advokátů, soudců i písařek. Také mnoho šaškovského otálení, zmatků a nejasností. A to měl pan Walder štěstí, že je nábožensky založený. Toho nebýt, nedočkal by se ničeho. 
	Republika si neumí dobře poradit s jednoduchým případem pana Waldera, který komunistům odporoval pasivně. Se složitým případem aktivního odporu Mašínů a spol. si neporadí nikdy. I prezident o nich říká nejasně „ponechmeMašíny, jací jsou. Nechme jim styl života, který si zvolili.“ 
	Komunismus, který jsme zažili, už se nikdy nevrátí. To dějiny nedělají. Ale to, co jednou přijde místo něj, může být ještě horší. Zejména když se tolik snažíme vnutit sobě i jiným, že komunismus nebyl zlý. Jsme na tom jako Francouzi. Co si mají počít s Robespierrem, který jim usekával hlavy a strhl nejkrutější lavinu, jakou Francie poznala? Byl to pokrok, nebo jen hrůza? Francie se už rozhodla, hrůzu vydává za pokrok. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Kalousku, necelé vládě dám necelé daně
26.8.2011    Mladá fronta DNES    str. 10    Názory
    Karla Steigerwalda        
Haiku 

Dnes haiku ne. Jen oznámení. Dokud se TOP 09 nevrátí do vlády, ani řádek. Zaměstnavatel mě propustí. Dám to k soudu. Zastupovat mě bude pan Kalousek. To není všechno. Můj odboj jde dál. Za vlády dr. Husáka byla v jedné vinárně veliká rvačka. Vedl ji dvoumetrový obr, sochař Humprecht. Přijeli esenbáci, jeden normální, druhý mimořádně maličký. Obr sochař lapil toho mrňavého a vyhodil ho z vinárny s výkřikem: platím celé daně, chci celého policajta! Vyhověli mu, přišel celý policajt a obr dostal celé dva roky. 
	Já také platím celé daně. Vládu však celou nemám. Čtvrtina sedí doma. Závěr je jasný: od nyní platím daně o čtvrtinu menší. Jen magor vyhodí celé daně za necelou vládu. V divadle, když na jeviště nepřijdou někteří herci, také dostanete slevu. Podobně v nemocnici, když se nesejde celý operační tým, dostanete slevu. Pokud to přežijete. Symfonický orchestr? Nepřišly žestě a tympány? Sleva! Nikdo není blázen, aby platil za něco, co nedostane. 
	Kalousek je ministr financí, musí to pochopit. Nedodal do vlády dost ministrů, mám na slevu nárok. Měl by naministerstvu vypracovat slevové tabulky, ať to lidé nemusí počítat sami. Kolik ministrů nepřijde, tolik slevy. Nemůže chtít po babičce z Krušných hor, aby se vyznala v procentech. Bátorou to končit nemusí. Na ministerstvech je všelijakých podezřelých existencí dost, jen když se TOP 09 pořádně rozhlédne. Už sám ten přelétavý Kalousek. Lidovec, topkař, chtěl vládu s komunisty a ještě to vydával za svou oběť národu. Navíc je z nesnesitelné Bechyně! Na ministerstvu obrany kdysi z lidovecké zloby nařezával neznabohům šňůry u padáků! Zkoumal, jestli i je zachrání Bůh. Ale Bůh zachránil jen lidovce, kteří měli šňůry celé. Na ministerstvu zemědělství je ve skladu spisů exmajor Vládního vojska! Co je Vládní vojsko, ať si Kalousek nalistuje. Květinář v hradním zahradnictví byl držitelem propůjčeného skleníku StB. Pěstovaly se tam kytky pro rozvědku. Ředitel odboru mimořádného školství na ministerstvu školství je negramotný! Na ministerstvu průmyslu je odbor námořní plavby, ačkoliv nemáme ani moře, ani lodě. Třicet procent zaměstnanců toho odboru neumí plavat! Důvodů pro to nejít na vládu jsou stovky. Je zázrak, že se nějaká vláda vůbec schází, ačkoliv ve vládním krejčovství je zaměstnán homosexuál, tři členové spolku za pravost Rukopisů a tajný zednář. Vrchní holič dělá, jako by se nechumelilo. Najít důvod, proč do vlády vůbec jít, jemnohem těžší. 
	Kalousek by se mohl vzpírat a tu nezaplacenou čtvrtinu daní po mně chtít. Ale ať si nedělá naděje. Nezaplatit, co člověk nedostal, je základní lidské právo. To platí mezi slušnými lidmi odjakživa. Idea Evropské unie jde ještě dál: nezaplatit ani to, co člověk dostal. Ale to nechme stranou, tato idea je zatím jen v řeckých plenkách. Kalousek drží ministry doma, bude mít díru v rozpočtu, protože se ke mně připojí tisíce, statisíce a možná i miliony lidí. Dej celou vládu, Kalousku, dostaneš celé daně. Nedáš vládu, oběs se třeba na semaforu umostu! Tomu snad moderní ekonom musí rozumět. 
	Nechodit do vlády vede ke ztrátě daní. Mohlo by to ale vést i ke ztrátě židle. V Čechách, kdo se židle nedrží pevně, může být brzy mimo. Vstanete, kouknete z okna, jestli ještě prší, a už se na vaší židli šklebí jiný ministr. Alemohlo by být ještě hůř: lidi by simohli všimnout, že ti ministři, co nepřišli, nechybějí. Že byli navíc. Že vláda může být mnohem menší, než má Kalousek spočítáno. Je to riskantní, oni si doma pohvizdují, jak Bátorovi zasolili, a venku, v politickém povětří už se chystá rušení zbytečných ministerských křesel. 
	Může se z toho strhnout blahodárná lavina. Ke zrušení je u státu zralé kdeco. Nesmyslné úřady, blbé funkce, polonahý pipiny, co jen vařej kafe. Kalouskoj buďme vděčný, že tu vostrou vočistu rozjíždí. 

O autorovi| Karla Steigerwalda, komentátora MF DNES
Foto popis| O autorovi| Karla Steigerwalda, komentátora MF DNES
Foto popis|

Bárta a Bátora
25.8.2011    Mladá fronta DNES    str. 08    Názory
    Karel Steigerwald        
Vláda funkční je. Její práci zakrývá clona hloupostí

V politice se různé nepochopitelné postavy objevují často. Jejich likvidace nemůže být páteří politiky, tou jsou zákony, nařízení, rozpočty a jiná nástroje, jimiž vlády vytvářejí to, čemu se říká politická atmosféra. Divné figury mizí, reálné vládní výsledky zůstávají.

Kalouskovi ministři zůstali doma a torzo vlády schválilo daňovou reformu. Je to obvyklý Kalouskův trik: demonstrace, která nadělá hluk a nic nestojí. Opozice tvrdí, že vláda je nefunkční kvůli jednomu subalternímu čertovi z ministerstva školství, a navrhuje předčasné volby.
	Zbytečně. Vláda funguje, jak i včerejší zasedání jejího torza ukázalo. Reforma daní je potřebná, konečně je tu. Vyvolá přirozeně odpor opozice, budou kolem ní ještě různé šarvátky, ve Sněmovně zažije rozličné úpravy. Aféra Bátorova na ten zákon nebude mít žádný vliv. To vše je normální politika, tak to má být, tak je to správné. Když bude vláda reformovat dál podle svých plánů, může se dočkat i lepší pověsti, než jakou má dnes.
	Pestrý sled trapností, nicotností a nejapných aférek, které vyrábějí před zraky voličů především VV a TOP 09, ale i ODS, vrhá na celou vládu špinavé světlo. V tom světle vládní rozum vidí málokdo. Všechny ty prázdné šarvátky nám politici chtějí prodat jako vážná morální, politická, případně i kriminální dramata. A ještě tomu kvákání říkají politika!
	Kalousek vyhrocuje hněv TOP 09 proti temnému úředníku Bátorovi. Jde o náhlé prozření. Třeba kvůli temnému spolustraníku Čunkovi vládou necloumal. Schwarzenberg se pustil s Bátorou do lidové šavlovačky. Z knížete spadl knížecí závoj, v kterém si on i lid libovali, pod ním je skutečný český politik s hádavou hubou. Před Bátorou nám nabízeli (neznám nic bezvýznamnějšího) závažnou aféru s Kristýnou Kočí. Ale proč to všechno zas připomínat? Pro politické teoretiky je to pastva. Kombinací, kdo co sleduje, kam chce tento, kam onen, proč Kalousek slovy vraždí a Bárta půjčuje peníze formou úplatku, je nekonečné množství. A denně vznikají další: Bátora chystá s Klausem stranu fašistů, Kalouska zaplatili hazardní hráči, jiní hazardéři chtějí zničit Věci veřejné, ačkoliv ty už se zničily samy, Nečas chce více kůrovce, Bárta si koupí dálnice. Z těchto pěn se šlehá jakási blátivá hmota. Pilnými šlehači jsou Kalousek i Bárta. Strkají nám ty výtvory na podnos a tváří se vážně: hle, politika! Opozice rozumně říká: Na podnose jsou samé trapnosti.
	Na Bátorově aférce to všechno můžeme pěkně vidět: prý morální boj proti novodobému nacistovi. Přitom Bárta, předák Věcí veřejných, toho svými plány, řečmi a obálkami s odposlechy nadrobil mnohem víc. Ale jeho stranu Kalousek ve vládě snáší. Přitom je ta strana stejně podivná, zmatená a nedůvěryhodná jako celý ubohý Bátora. Spřádačům všelijakých konspiračních a tajných teorií se nelze divit, že chtějí z křišťálové koule Kalouskových výroků vyčíst jeho jakési temné plány. Zřejmě je i má. VV vyhánět do pozadí nemusí, tam se VV vyhánějí vlastní aktivitou. Proč jde po Bátorovi, račte si vyvěštit sami.

„Slabý“ premiér s klidnou silou

Koalici tvoří dvě strany celkem normální a jedna strana-nestrana, chaotický chumel vášní, naivity i ideových lumpáren. Ty dvě se s ní spojily, dohodly si společný vládní program. Všichni dobře věděli, kdo je kdo a za co stojí. ODS i TOP 09 věděly, koho si berou do koalice. Teď ho mají, je to obtížný partner, skoro nesmyslný. Produkuje nejvíc politických zplodin a patrně nepřestane do své smrti. Jednu přednost má. Projevil ji i včera. Dají se s ním vytvářet a schvalovat zákony, je možné s ním najít nějakou rozumnou shodu. Vedle různých iracionálních i racionálních špín typu obálek s penězi, odposlechů, mafiánských kombinací, jak politiku využít k okrádání státu, je to hodnota nečekaná.
	Řečeno cynicky, vláda má dvě možnosti: buďto po Kalouskově výzvě vyhodit z vlády ne úředníka, nýbrž celé Věci veřejné. Se všemi důsledky: konec reforem, nové volby, život v opozici a novou naději kdesi na obzoru let. Druhou možností je snášet tu obtížnou a amatérskou stranu s trpělivostí, kterou má dnes snad jen předseda vlády. Přehlížet roupy véčkařů, neplýtvat časem a energií rozmotáváním zauzlenců, které VV (i Kalousek) produkují, a s uspořenou silou se hnát za reformami. Že se TOP 09 a ODS za účelem prosazení nutných reforem spikly s čerty, je jasné dávno a všem. Není to ale důvod dělat čerta i ze sebe, což by měl i Kalousek brzy pochopit. Všechny ty vedlejší, náhradní a vždy trapné koaliční šarvátky páchají víc škody než pět nabubřelých Bártů či Bátorů.
	V politice se různé nepochopitelné postavy objevují často. Jejich likvidace ale nemůže být páteří politiky, tou jsou zákony, nařízení, rozpočty a jiné nástroje, jimiž vlády vytvářejí to, čemu se říká politická atmosféra ve státě. Nepochopitelné figury mizí, reálné vládní výsledky zůstávají. Pamatujeme si to z mnoha minulých vlád: kuriózní osobnosti jsou pryč, vládní výsledky chybějí dodnes.
	Premiér Nečas má rozum, že se těchto nicotností neúčastní. Vysloužil si za to obviňování, že je slabý, nerozhodný, matný a šedivý. Skutečné politice, kterou jeho vláda produkuje, věnuje veřejnost malou pozornost. Jistě, hlučný hulvát a rváč či aférista nebo chrlič svérázných bonmotů pobaví víc. Ale degradace politiků na lidové klauny snad ještě nezvítězila. Je stále dost lidí, kteří věří, že politika není šaškárna, nýbrž správa státu.

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Švédský král, český Bárta, dva demokrati
24.8.2011    Mladá fronta DNES    str. 12    Názory
    Karel Steigerwald        
Dvě důležité události: švédského krále nepustila v Německu hostinská do restaurace, český Bárta naopak požádal, aby byl vydán ze Sněmovny do rukou spravedlnosti. V jednu chvíli se tak setkali dva demokrati, švédský a český. Král nedal hostinskou popravit a uznal její právo zabouchnout mu, král nekrál, dveře před nosem. A Bárta si přeje, aby se za jeho činy nezabouchly dveře sněmovní imunity. 
	Bárta, pravda, byl v obtížné situaci: do voleb šel se slibem, že VV budou usilovat o zrušení imunity. Co mu zbývá než své vydání nabízet. Bylo by divné prosazovat zrušení imunity a současně se za ni schovávat. Podobně švédský král. Těžko by mohl být králem občanů a současně usekávat hostinským hlavy. To švédští králové v Německu víc než tři sta let už nesmějí. Bárta jde, jako král, hrdě a dobrovolně na svou popravu. Jeho ctitelé mohou být pyšní: je to královský čin. Jakápak ale poprava. Bártu nevydají. A když ho vydají, neobžalují ho. 
A když ho obžalují, neodsoudí ho. Zjistí se třeba, že peníze, které rozdával poslancům, byly jeho. Že i názory o korumpování politiky byly jeho. Bublina splaskne. 
Král snědl pizzu naproti, ani Bártu nic zlého nečeká. Taková je naše ekojustice v těchto veledůležitých událostech.

Penzista u bankomatu je krok vpřed
23.8.2011    Mladá fronta DNES    str. 09    Názory
    Karel Steigerwald        
Čeká nás příjemná změna: my, kdo pobíráme od státu nějaké peníze, dávky, důchody, postoupíme na vyšší hladinu modernosti: dávky nám vydá bankomat. Ušetří to skoro miliardu ročně, odpadne nedůstojné vyhlížení pošťáků s důchodem, odpadnou trapné fronty penzistů na poštách. Život potřebných lidí bude důstojnější. 
	Stát tímto platebním vynálezem upozornil na to, co je jeho hlavním úkolem v časech nynějších krizí: šetřit a sloužit lidem. Když tak pěkně začal, měl by pokračovat. Oborů, kde se zbytečně plýtvá, kde se neohrabaně cloumá s občany, je dost. Považujme tuto sociální kartu za vlaštovku. Po ní bude v rychlém sledu následovat příval inteligentních novot, jejichž cílem je úspora a pohodlí občanů. 
	Důležité však je, jak taková racionalizace výplat proběhne. Z úspor mohou být lehce nové zbytečné výdaje, kolem karet se mohou strhnout aféry jako kolem pražské Opencard, výplaty mohou být nakonec komplikovanější, dražší a pro občana mnohem méně pohodlné. Hned první otázka: proč bude bankomatů na výplatu penzí tak málo? A proč je nemůže vyplácet každý bankomat? 
	Modernizace a racionalizace státu u nás probíhá pomalu, kulhavě, často s nepochopitelně velkými náklady. Ještě častěji neprobíhá vůbec. Stát je těleso, které se nerado hýbe. Když bude bankomatů málo, když budou pracovat od deseti do jedné v pondělí a ve středu, modernizace to nebude. Spíš zvýšení chaosu ve státě. Tak pozor na provedení té novoty.

Bátorův pád Divná politika VV: pojďme hrát, prohrajeme všichni
18.8.2011    Mladá fronta DNES    str. 08    Názory
    Karel Steigerwald        
Koalici čeká zas další pokles přitažlivosti. 
Kvůli boji nesmyslnému, bezvýznamnému, k ničemu. 
A lid si řekne: Hle, ta jejich hrozná pavlač. Toho kraválu pro nic jménem Bátora. 

Pan Bátora může být šťastný, jeho pět minut slávy právě vrcholí. Kdo vidí za vrchol, ví, že pád přijde. Zítra, za týden, v září. Udržet tuto neudržitelnou postavu v politickém provozu možné není. Čím později padne, tím víc škody přinese celé koalici. Od té asi nikdo nečeká, že bude ustavičně řešit osudy podivných politických přízraků. Přesto to dělá. 
	Bátora vynikl pestrým životem politického přemisťovatele, hledače výsluní a pozornosti. Zkoušel to na mnoha místech, nakonec uspěl. Zaujal všelijakými podivnými výroky, někdo ho hodnotí jako extremistu, hulváta, rasistu. Víc by asi sedělo jednodušší: magor. Použít se to výstižné slovo ale nedá, Bátora by si přinesl k soudu vysvědčení, žemagorem není, a zas by na něj svítily reflektory. 
	Teď je slavný, že ve středu vystrnadil TOP 09 z vlády na chodbu. Už ho zná každý, ale je to sláva ponurá. Má všelijaké předchůdce: politika podivíny přitahuje jako lampa můry. Obvykle vystartují ke spalující záři, zatřepetají se, spálí a zmizí. Bátorův osud nebude jiný. Proč ho Věci veřejné tak usilovně drží nad vodou, dá se vysvětlit pouze tím, že strana sama je podivíny prosáklá. K podivínství náleží slepota: véčka snad vůbec nevidí, že takové figury a takové spory o ně škodí nejen ODS a TOP 09, ale i zpátky Věcem veřejným. 
	Omluva ministra Dobeše je jen kapka komična do celé patálie: jeden koná, druhý se za něj omlouvá. To je pojetí kocourkovské. Jak to skončí, neví teď nikdo. Možná ten Bátora položí nejen sebe, ale i celou vládu. Nebo se ten konflikt olepí, jako často, jakýmsi blátem slov. Dobrý výsledek nemá: koalici škodí všechny varianty. Jít by měl asi i ministr Dobeš, Bátoru do politiky vtáhl a bez ohledu na škody tu neužitečnou a konfliktní figuru hájí. Jenže to je politika celé eskadrony Věcí veřejných. Tak to vedou, v tom vidí svou budoucnost. Je asi nespravedlivé skákat po Bátorovi nebo po Dobešovi. Oba dělají, co Věcem veřejným na očích vidí. Zbytek koalice staví ustavičně před neřešitelný rozpor: spolknout v zájmu reforem všechny ty Bátory, Dobeše, Kočí, Johny, Bárty? Nebo se s nimi přestat pekelcovat a poslat je k ledu - spolu s reformami? Pád vládní koalice je konec reforem. Pro ODS a TOP 09 je to odchod do opozice, pro Věci veřejné domimoparlamentní bezvýznamnosti. Nevyhraje nikdo, výhra se v této hře hráčům nenabízí. Vyhoďte VV z vlády, vláda padne, VV zaniknou. Buďte tvrdí, VV přilezou. Zániku se bojí. Tak tohle šavlování voliči nečekali. Říkali tehdy před volbami: Chceme reformy. Dnes už reformám moc nerozumějí, mají Bátoru. Před ním byly podobné spory. Je to divná politika: pojďte hrát, prohrajeme všichni. 

Podivuhodný pan B. 

Bátora marně usiloval o kariéru u šesti politických stran. Čtyřikrát marně kandidoval ve volbách, pokaždé za jinou stranu. Kdo by chtěl zjistit jeho ideály, najde je asi rozprostřené na hodně velkém politickém poli. Píše: Proti ideji ideu, proti pěsti pěst. Čte Zkázu Slovanů. Hloubat nad ním nemusíte. Jazykově i myšlenkově je to tak nesmyslné a nevkusné, jako když hradní Petr Hájek nechce pocházet z opice. Bátora představuje změť údajně konzistentních myšlenek, kterým se říká „krajní pravice“. Sympatizanti o něm říkají, že je svědomitý národovec a katolík. Je to ale pták v Čechách neběžný: katolická bigotnost, nenávist k potratům, praslovanský obdivovatel, kavárenský antisemita, svědomitý propagátor vyčichlého národovectví, nepřítel moderního umění, abstraktního malování, nepřítel ironie, dadaismu i homosexuality. Ta mu splývá smarxismem. Brzy se zastane pravosti Rukopisů, bude požadovat nový proces proti kacíři Husovi, kterého chtějí marxisti ve Vatikánu rehabilitovat, a odsoudí Masaryka za socialistickou úchylku. Sektářství, radikalismus, chmurné kazatelství. Setře i velvyslance cizích zemí, ačkoliv mu po nich nic není. Autora této stati označí za ideovou shnilotinu načichlou neznabožstvím a Stalinem. Jestli toto má být autentická pravice, bůh nás chraň. Spíš jde o vykroucenou figuru bigotního karatele lidí a o politiku černou, zatuchle klášterní. 
	Je záhadné, proč se právě o tuto nepodstatnou postavu strhl tak vyhrocený boj. Ale záhadné to vlastně není, vyhrocených bojů o nepodstatné postavy bylo v české politice už mnoho. Někdy se zdá, že moderní politické dějiny republiky nejsou nic jiného než rvačky o politické postavy, které za to nestojí, protože nic neznamenají, nic nenesou a hrají jen roličku zástupného tématu, na němž politické strany odehrávají své vzájemné závisti a nenávisti. Bátora toho nakonec oministru zahraničí zas tolik sprostého neřekl, porovnáno třeba i s výroky Schwarzenberga. Ty bývají ostřejší, jenže ministr má šarm a sympatie, jest mu odpuštěno. Bátora šarm nemá, je to politicky ukoptěná figura, nic jí nikdo neodpustí. Jen jako kladivo na bití Věcí veřejných je ve své populární a neotesané bezvýznamnosti šikovná. 
	Tak koalici čeká zas další pokles přitažlivosti. Za boj nesmyslný, bezvýznamný, k ničemu. A lid si řekne: Hle, ta jejich hrozná pavlač. Toho kraválu pro nic jménem Bátora. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Co až korupce vnikne do protikorupčního výboru...
16.8.2011    Mladá fronta DNES    str. 08    Názory
    Karel Steigerwald        
Očima Karla Steigerwalda, komentátora MF DNES

Vládní protikorupční výbor je věc hotová. Povede jej Karolína Peake, členy bude sedm důležitých ministrů vlády. Zažili jsme už mnoho podobných výborů a komisí, vzpomeňme si na Topolánkův velký plán boje s byrokracií. Staří byrokrati jej ve zdraví přežili, sám vytvořil nové byrokraty. Myslím, že ani výboru Kateřiny Peake se korupčníci příliš nebojí. Když bude zle, proniknou do něj a obsadí čelná místa sami.
	Ale vážně: výbor bude koordinovat, hledat slabá místa, upozorňovat vládu na korupční rizika, bude metodicky pomáhat a kontrolovat. To jsou samé ušlechtilé plány. Ale ušlechtilé plány, to není nic nového. Žádný vládní výbor by bez ušlechtilých plánů nevznikl. Přesněji, bez kouřové clony ušlechtilosti. Výbor je obsazen reprezentativně. Kolik skutečné práce a kolik časumu členové ministři věnují, je patrné z toho, jak už teď jsou agendou a politikařením zavaleni. Smysl tam má asi jen ministr vnitra – hubení korupce je činnost vysoce odborná, věnovat se jí musí lidé alespoň s takovou profesionalitou, jakou mají sami korupčníci.
	Podezřelé světlo na protikorupční výbor vrhá původní důvod jeho vzniku: kancelář pro Radka Johna. Šlo – kdo to od jara ještě pamatuje? – o politický problém. John opouštěl vnitro s mohutným křikem o svých speciálních protikorupčních plánech a úkolech. Aby ho umlčeli, nabídli mu protikorupční výbor. John je pryč, výbor se vyvinul, hodí se do počtu i pro Karolínu Peake. Opět řeší problém politický: kolik mají VV ministrů a podobných vládních postav. Je to styl pěšky na voze, nahá v šatech. Ale vypadá to pěkně: shluk ministrů, nesmiřitelná vymítačka korupce Peake navrch. Poplatníky to vyjde ročně na dvacet milionů. Kdyby nějaký pedant zjišťoval po čase, kolik korupčních peněz komise vyslídila, bude to asi méně. Už teď můžeme přijímat sázky, kdy komise upadne do nečinnosti, do formální existence, kdy se změní v stroj na maření času vzácných ministerských duchů. Kdo si vsadí, že brzy, vyhraje. Peake má jedinou možnost: plodit poradní subkomise, čety poradců a nezávislých expertů v oboru podplácení. Vznikne tak úřední společenství, jehož hemžení vytvoří úctyhodnou fasádu, za níž bude byrokratický hmyz tiše spotřebovávat těch dvacet milionů, což je suma pro začátek. Později spolu s úkoly úřadu poleze nahoru.
	Korupce je náročný sport, plný brilantních specialistů. Ministrů se nikdo bát nemusí. Bát by se mohl někdo jen policejních protispecialistů a koalice, odhodlané decimovat tu činnost státu, která je korupčním podhoubím. Ale zázrak nečekejme, boj s korupcí ovládne korupce sama. Naskáče zadem do komisí. Bude to jako vždy.

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Vláda chce, abychom se méně zabíjeli
12.8.2011    Mladá fronta DNES    str. 11    Názory
    Karel Steigerwald        
Zatím jsme na tom dost špatně: v tabulce Evropanů zabitých auty jsme kdesi u konce, těsně před divokými Balkánci. Odpovídá to hrubosti a bezohlednosti českých řidičů. 
	Přispívají k tomu silnice, málo vhodné pro bezpečnou jízdu. 
	Svůj díl má i policie, často stíhající marginální přestupky víc než ty opravdu nebezpečné. Vláda to chce napravit, do deseti let snížit vraždění na silnicích o polovinu. Je třeba ji za to pochválit, i když rozhodující roli v tom úsilí budou mít sami řidiči, kteří musí změnit své agresivní návyky. Vláda jim v tom může pomoct. Například: může se někdo zabít na kruhovém objezdu? Těžko. Stavební úpravy silnic, dopravní policie s jiným stylem represe, tvrdší výcvik řidičů s dominantní informací: automobil je špatně zajištěný granát. 
	Mnohem hůř zajištěným granátem je však český řidič. Nasaditmu kvalitní pojistku bude nejtěžší část ochranného programu. Předělat tisíce pirátů na zdvořilé a uvážlivé pány auta se může vyplatit imimo silnice: celková hrubost českého obyvatelstva je zbytečně vysoká. Řidiči, vycepovaní nátlakem na silnicích, ji mohou postupně snižovat třeba až k hranici standardní evropské vlídnosti. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Chudí a bohatí
10.8.2011    Mladá fronta DNES    str. 12    Názory
    Karel Steigerwald        
Konzumenti milosrdenství zapalují velkoměsta 

Evropská velkoměsta jsou přecpaná ztroskotanci - berou od evropské civilizace dávky, ale nemají možnost se na ní podílet jinak než jako konzumenti milosrdenství. 
To je největší samota, jakou si lze představit. Pořád jen v čekárně na okraji společnosti. 

Někteří pozorovatelé říkají, že Londýn hoří nejvíce od dob, když jej bombardovali nacisté. To je asi přehnané, ale o bombardování jde. Svobodnou bílou společnost blahobytu bombardují její vlastní ubohé stíny. Exploze násilí vybuchují teď v Británii, jindy v Paříži či jinde v Evropě a v USA. Dá se čekat, že jednou vybuchnou i v Praze. Důvody pro to jsou. 
	Izolovaný šílený Nor, uvězněný v říši fantaskních bludů, které ho vedou k vraždění, není zprávou o stavu společnosti. Běsnění tisíců šílenců v ulicích velkoměst zprávou o stavu společnosti je. Ta zpráva se dá číst mnoha způsoby, každý si zvolí nějaký a udělá své závěry. Například: to, co hoří v Británii a co vrhá na britský lid bomby, je multikulturní pokrytectví a politická korektnost. 

Verbální kejklířství 

V Evropě se věří, že kultury se sbližují a obohacují a že vytříbená kultura slov je znakem pokroku, který mění svět. Nazývat Cikána Romem ale nic neřeší, jen zastírá. A zastírat, že převažující složkou pouličních násilníků jsou barevní Britové, ulice neuklidní. Katastrofě, kterou způsobuje euro v Řecku, se také neříká katastrofa. U nás doma jsme na taková kouzla s řečí zvyklí z minulého režimu. Ten pomocí slov předělával skutečnost ustavičně: ceny se upravily, ač každý viděl zdražení. Místo Cikán se tedy říká Rom a barevným násilníkům z Londýna britská mládež. Myslím, že slovo barevný se ani nesmí použít. Ostatně i slovo Cikán je nedovolené. Tato verbální kouzla, jimž se říká politická korektnost, nejsou k ničemu. Každý ví, že soužití s Romy není v pořádku. A nelepší se, bez ohledu na stále přísnější korektnost. O barevné mládeži, s níž začalo plundrování Londýna, se nepíše jako o barevných a o přistěhovalcích. Zdůrazňuje se, že jsou v Británii už třetí čtvrtou generací. Ano, jsou to přistěhovalci, u nichž ani po tři generace nedošlo kmultikulturnímu splývání. Roky běží, rodí se generace a nic se nemění. Jsou stále cizí, bílou civilizaci nepřijímají, svou nechali za mořem, berou dávky, čekají na zázrak a žádný smysl to nemá. Kultury se neobohacují, jedna živí tu druhou a nesmí se o tom ani psát. Evropská velkoměsta jsou přecpaná přistěhovaleckými ztroskotanci - berou z evropské civilizace požitky, dávky a podpory, ale neumějí či nemají možnost se na ní podílet jinak než jako konzumenti milosrdenství. To je největší civilizační samota, jakou si lze představit. Celé generace už v Evropě jsou a pořád jen v čekárně na okraji společnosti, kterou nechtějí nebo neumějí přijmout. 

Rozkývání vratkého člunu 

Je to krutý paradox pohyblivého století: chudá většina zeměkoule se chce přestěhovat k bohaté menšině. Je to jako na kocábce, když se pasažéři nahrnou k jedné straně, zeměkoule se převrhne. To, co zuří nyní v Británii (a jindy jinde), je varovné kývání vratkého člunu. Multikulturalismus měl jinou představu: lidé se spojí, poznají, duchovně obohatí. O bohatství jde, ale ne o duchovní. Rabující dav nevniká do knihoven, nýbrž do obchodů. Chce, co mají ti, kteří v čekárně na okraji nesedí. 
	Zeměkouli obývají převážně chudí lidé. To se nám bohatým nemusí vyplatit. Z našeho bohatého stolu k té většině padají zbytky, kůrky, kosti, skořápky, humanitární pomoc, která ničemu nepomáhá. Drtivá většina přistěhovalectví ze zemí bídy do zemí blahobytu není cesta za svobodou nebo cesta od mučení, nýbrž cesta od hladu k blahobytu. 
	Blahobytu se však dostane jen těm, kdo pochopí (a je jim umožněno), jak se blahobyt dělá. To jsou jen jedinci. Masy čekají v ghettech velkoměst, polykají v malých záchranných dávkách ten luxus a pozorně naslouchají věrozvěstům, kteří jim vtiskávají do ruky zbraň. Granátem té zbraně je vztek, závist, lačnost, zoufalství samoty. Pak hoří auta, domy, tříští se sklo a teče krev. 
K této samotě opuštěnců lehce přilne ideologie. Muammar Kaddáfí ji věcně vysvětlil: Evropu není nutné vypálit, stačí ji porazit dělohami našich žen. Miliony už v Evropě žijí, za pár desetiletí nás tam bude miliarda. Je to svérázné pojetí multikulturalismu, i když realističtější než naivní pojetí Evropanů. 
	Londýnské požáry jsou dobrým návěštím k tomu, aby se Evropané přestali omamovat vybraností verbálních lží a paravánů, za nimiž chtějí skrývat nepříjemné skutečnosti: problém existuje a je velký. Přinesla ho lehkost, s níž se lidé po planetě přemisťují. Kultury se v masovém měřítku stěhují k sobě, přesněji ta chudá k té bohaté (v malém množství i ta nesvobodná k té svobodné). Je to exodus kdysi nebývalý. Ke splývání nevede, problémy neřeší, napětí roste. Poznávání kultur bohužel nikoho neobohacuje, leda snad kuchyně národů. 
	Můžeme dál jen snít s otevřenýma očima o nádherném sbratřování lidí, jak o něm zpíval Schiller a jak si ho dala EU do hymny: V náruč spějte,miliony! Zlíbat svět kéž dáno nám! 
	K ničemu to však nepovede. Propast mezi kulturami lidí se prohloubí, napětí stoupne, vaginy přistěhovalkyň budou bělochy drtit, ghetta velkoměst budou stokrát větší než ta velkoměsta, požáry končit nebudou. A v rachotu těch bouří si donekonečna můžeme říkat, co je korektní, a co není, a že je krásné, když lidstvo padá do jedné náruče. 
	Řešení existuje: zvýšit dávky, zvýšit politickou korektnost, odstranit zbylé bariéry pro přemisťování lidí po planetě. Každý má právo být tam, kde chce. Každýmá právo kocábku překotit. Na Foru Romanu se nakonec také pásly kozy. Nic nemusí být věčné, ani liberální korektní demokracie. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Hopsa hejsa do Brandejsa
5.8.2011    Mladá fronta DNES    str. 10    Názory
    Karla Steigerwalda        
Je to haiku, které neznamenalo nic. Jakýsi obsah tam má jen ten Brandejs, to jsou nějaké domy u Prahy. Hopsa a hejsa, to jsou jen výkřiky, mají znázornit poskakování a radost. 
	Ale nyní, co běží nelítostný boj s korupcí, dostává toto haiku smysl. I vláda může začít poskakovat a radovat se. Brandejs je příležitost ukázat, jak se to s tou korupcí myslí. Pro nezasvěcené, kteří to mihotání raději nesledují: hejtman Bendl prodal brandejskou nemocnici s okolními pozemky za 7,8milionu Vojtíškovi. Za dva roky koupila městská rada ty pozemky od Vojtíška za 38 milionů. Vojtíškovi to vyneslo 30 milionů. Je to tak důvtipný obchod, že ho mohou provozovat jen blázni a lupiči. Hopsa hejsa do Brandejsa, jeďte tam taky, možná je tam podobných obchodů víc. 
	Vláda může ukázat, jak nemilosrdný je boj s korupcí, jak stříká krev i ze stranických žil. Kdo v Brandejse koho podplatil a podfoukl. Nikdo nikoho? To jen v případě, že nemovitost nemocnice bez pozemků stála minus 22 milionů, a to minus by musel Vojtíšek taky vlastnit. Sami si zkombinujte, jestli je to možné. 
	Pokud si ještě i po třech řádcích pamatujete, jak to bylo, všimnete si, že podfuk mohl spáchat hejtman při prodeji Vojtíškovi nebo městská rada při koupi od Vojtíška. Vojtíšek by v tom figuroval jako strejc podle hesla hloupý, kdo dává, hloupější, kdo nebere. Boj s korupcí je zapeklitá věc. Vláda ráda bojuje písemně: sestavuje elaboráty plné opatření, paragrafů a předpisů, aby se korupce umenšila. Brandejs dává šanci předvést ten boj na přehledném terénu. Prozkoumat se to dá hned. Byl prodej nemocnice regulérní, cena zhruba seděla? Nebo to šlo ven za babku? Na to bychom přišli rychle všichni,mít ta lejstra. Těžké vyšetřit není ani to druhé: proč rada koupila ty pozemky za 38 milionů? Je tam silný aspekt lidský: copak ani jeden z těch radních nevěděl, že kupovat za 38 milionů něco, co před dvěma lety stálo sedm milionů, může jen blázen nebo lupič? 
	Ani jednoho radního nenapadlo, že takový obchod nesmí dělat žádný radní na světě, protože mu to, i kdyby byl právně čistý, politicky neprojde. Ani brandejská ODS, která tam na židlích kolem těch obchodů seděla, nevěděla, že takový obchod je bude jednou stát kejhák a určitou sumu voličských hlasů. Nikdo tam neřekl: Chlapi, do toho nejdeme, stranu by to hanobilo. 
	My v haiku bychom to vyšetřili raz dva. Sedli bychom na kůň a za zpěvu písně Hopsa hejsa bychom udělali jasno. A to je právě úkol vlády, to jasno. Udělá se? Nebo se nad Brandejsem zatáhne jako letos všude a zas se nedozvíme nic? Ten nejtriviálnější mrak se jmenuje: Policie případ odložila, protože nebyl porušen zákon. Mazanější bývá: Věc se vyšetřuje, dokud neusne. Nejdokonalejší: Pan Vlk se zdržuje v zahraničí, přičemž nikdo neví, kdo je Vlk a jak by mohl s případem souviset. Kdo chce veřejnost zblbnout, třeba drobný soudčík nebo státní zastupitelčík, řekne: Pozemky budou meliorovány z fondů EU, zákon porušen nebyl. Jen blb by se ptal dál. 
	Tak korupční příběhy probíhají. Máme novou dobu s protikorupčními ohaři, tak to v Brandejse bude jinak. Sledujte to. Vláda se vyznamená, vše bude objasněno. Buď nevinnost tamních pánů, což si v haiku představit neumíme, nebo vzniknou pachatelé a půjdou si pro tresty. Nebo se případ rozpustí v mlžné cloně nesmyslných slov. Zjistíme podle výsledku, jak to s tím bojem proti korupci hopsa hejsa vlastně je. 

O autorovi| Karla Steigerwalda, komentátora MF DNES Haiku
Foto popis| O autorovi| Karla Steigerwalda, komentátora MF DNES Haiku
Foto popis|

Chudák kůrovec Jde o to, pro kterou partaj ten brouk žere stromy
4.8.2011    Mladá fronta DNES    str. 08    Názory
    Karel Steigerwald        
Kůrovec prales buď sežere, nebo nesežere. Nám nevěřícím to může být fuk. Nejde o prales, vždyť žádný už dávno není, nýbrž o fikci pralesa, kterou jedni vzývají a druzí chtějí vymýtit. 

Česká politika je už tradičně chabá. Ze všech oborů lidské činnosti, sportem počínaje, přes vědu, umění až po zlaté české podnikatelství je na tom česká politika nejhůř. Přestože podává matné výkony, je ochotna udělat politiku z čehokoliv. Teď právě v tom lítá chudák kůrovec. Zatímco pokojně žere Šumavu, rozhořela se kolem jeho hodů lítá válka. Podle ministra Schwarzenberga je pseudonáboženská. Je to i ženský boj, už tam kopla ekobojovnice policistku do hlavy. Charakter náboženské války to má – vznícené city, neochvějnost stanovisek, bludné vize a modloslužebné holdování broukovi, jakož i jeho zavrhování. Začínají semnožit i tábory lidu, pro kůrovce, proti němu, jako kdysi, když se mělo přijímat podobojí, či podjednou. 

Hon na ekology 

V dávnějších dobách by došlo na upalování kůrovečníků a antikůrovečníků, v době nedávné by StB šmahem zatýkala v řadách těch, kdo by nepřijali názor komunistů na kůrovce. V době demokratické se válka odehrává jako sled dadaistických bitek. Policie vynáší ekobojovníky z lesa, ti se jako medvědi vracejí zpět. Ty medvědy chytá v městech u popelnicmedvědí služba, vozí je stovky kilometrů do divoké přírody, odkud se medvědi vracejí k popelnicím, které je baví víc než prales. Chytit medvěda je však snazší než chytit ekoaktivistu. 
	Tato dadaistická zábava je komentována výkřiky politiků. Brouka situují do politického pole a obracejí jeho kusadla proti konkurenci, případně vychvalováním té či oné kůrovcové ideologie chtějí získat lepší preference a nové sympatizanty. Pokusil se o to i předseda ochablé TOP 09 Schwarzenberg. Zaútočil na Stráského, jako by Stráský byl v tom panoptiku hlavním padouchem. Vyzval k debatě vědců, jako by nějaký vědecký názor na tuto náboženskou při existoval. Jsou vědci, kteří se modlí k novodobému pralesnictví a čarodějce přírodě, a jsou vědci, kteří to považují za pitomost a říkají, že žádná prapříroda už není a umělý pralesní flíček na planetě je nic. 

Přisadil si i Sobotka 

Včera se přidal i předseda ČSSD Sobotka, kterého straníci kritizují za laxnost a malou energii. Dojel na Šumavu se svým názorem. Hádejte jakým? Podle jeho odborného náhledu ředitel parku a ministr životního prostředí nezvládají situaci. K současnému dramatickému vyhrocení sporu o kácení prý nemuselo dojít, kdybyministerstvo životního prostředí a vedení parku už před časem nerezignovaly na skutečnou odbornou debatu a zprostředkování dialogu mezi ekologickými aktivisty, obcemi, kraji a státní správou. To „před časem“ je čertovo kopýtko. Před časem tu osm let, i na Šumavě, vládla ČSSD. Situaci také nezvládala a odborný postup z dialogu odborníků také nevygenerovala. Sobotkovi vadí i policejní zásah vůči aktivistům. „Velmi nerad vidím, když s občanskými aktivisty stát diskutuje prostřednictvím policie,“ řekl. Mohl tu obavu vyjádřit mnohem dříve, když za Paroubka policie mlátila divoké tanečníky, protože také lezli do cizího. 
	Představa, že politici kůrovci rozumějí, je z říše pohádek. Rozumějí svému řemeslu, co ze situace vytěžit pro sebe, pro svou stranu. Brouk jim je pochopitelně lhostejný, jde jen o to, pro kterou partaj žere. Broukovu životu a škodlivosti nerozumí ani jeho obhájci, ekologisté, mládež, divocí bojovníci a sympatizující veřejnost. Přesněji: rozumějí jí po svém. Brouku, žer, přírodo, konej a hotovo. Mají zápal hodný těch, co chtěli kromě hostie i víno. Spor mezi těmi pod jednou a pod obojí vynesl hodně krve, bolesti, zabitých lidí, vypleněných hodnot. Nad vášnivostí těch náboženských rvaček můžeme dnes jen vrtět hlavou. Zápal sporů o kůrovce naštěstí vynáší jen klaunská představení, řev a verbální hněv mudrlantů. To je pokrok v řešení neřešitelných konfliktů, které se opírají o blouznivost. Sobotkovu misi zhodnotil uvážlivý šumavský starosta Schubert: Politici o příslušné problematice nejen nic nevědí, ale ani nechápou, o co vlastně ve skutečnosti na Šumavě ekologickým aktivistům jde. Vždyť celou dobu právě oni řičeli, jak je nepřípustné, aby politici do Šumavy zasahovali svými politickými názory a rozhodnutími. 
	Čili jakýsi zdravý rozum v té válce přec jen existuje. Pochopit, že v kůrovcové válce nejde o přírodu a o pralesy, není těžké. Ta válka má ale politický potenciál, hodí se politickým přežvýkavcům k přežvykování, fantastům ke snění, ekodivochům k bouřím, které jsou vhodné pro kamery. Kůrovec prales buď sežere, nebo nesežere. Nám nevěřícím to může být fuk. Nejde o prales, vždyť žádný ani není, nýbrž o fikci pralesa, kterou jedni vzývají a druzí ne. 
	Němci jsou praktičtější. Prales neprales, vymezili věřícím pralesní území, nevěřícím vykáceli sanitární kordon. Kůrovec žere uvnitř, ven nesmí. A je pokoj. Tvorba ideového pralesnictví se vrátila do ekokabinetů badatelů, šťastných, že mají pralesíček, a politika sytí lidi jinými tématy. Ne tak u nás. Máme tam rozeseto 135 pralesních ostrůvků, nemá to žádný řád, a nebudeme mít ani prales, ani kordon. Chudák pravicový i levicový brouk si v politice pobude, dokud bude na Šumavě jediný strom. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Policajta? Vojáka si kup, taky nebude drahý
2.8.2011    Mladá fronta DNES    str. 08    Názory
    Karel Steigerwald        
Soukromník si obvykle najímá ke službě státní policii ve všelijakých ordinérních státech, kde rozdíl mezi tím soukromníkem a vládou bývá nepatrný. Do jaké míry je i Česká republika stát ordinérní, zhodnoť si každý sám.
	Velká smečka českých policistů prodávala svou policejní existenci filmařům. Je to pokrok. Filmaři, to je jen taková pěna dní, obyčejné mámivé chmýří, za prohibice prodávali američtí policajti své policejní služby přímo vrahům z mafie. Ale pro Američany to bylo velké téma. Nejen ve filmu, i v životě: jak takovou policii vyhubit a ve zbrani udržet jen policisty čisté.
	Zato prodejnost české policie není už nic vážného, je to téma pro srandu králíkům. Nad policajta není, koho chce, vsadí do vězení, psával K. H. Borovský. Dnes platí opak: policajt není nic než lačná peněženka. O důstojnosti nemůže být řeč. Společnost kráčí jiným směrem: nebylo by možno najmout si i vojáky? Četu? Na neděli, na blbého souseda, na exmanželku. Kolik může stát jeden voják? A vy, které obtěžují policisté najmutí filmem, braňte se stejně. Najměte si jiné policisty, ať ty filmařské gorily zaženou. V ulicích může se strhnout pěkná bitva prodejné policie. Kdo do ní nasadí koupené vojáky, vyhraje.

Ideoví vrazi
26.7.2011    Mladá fronta DNES    str. 08    Názory
    Karel Steigerwald        
Hrdina naší doby? Ne, příběh choromyslného blbce 

Dočkáme se interpretací jeho řádění: budou se opírat o nějaké nedostatky ve společnosti, z úchyla bude jakýsi symbol zla, které pranýřuje zlo ještě větší. Bude se říkat, kdyby to zlo nebylo, čin by se nestal – jako by jedna stvůra byla najednou hodnotitelem lidí. 

Už ho pitvají ze všech stran. Dětství, přátelé, tatínek, školy, co si myslel, že obdivoval toho či onoho politika, jeho názory. Jeho hnusný příběh jde na dračku. Lidé o něm chtějí číst všechno. Čím nesmyslnější vraždění, tím přitažlivější. Co to v lidech je, že je absurdní zločin láká víc než zločin z prospěchu a zločin z prospěchu víc než každý dobrý čin? 
	Je to obyčejný blbec, jeho názory jsou hloupé a perverzní. Média je budou přemílat až do úplného nasycení lidského zájmu. Já bych jeho jméno nikdy neuveřejnil, natož fotografii jeho ničemného obličeje. Abych tlumočil pitomosti, které mu tečou z úst, to bych musel být blázen. Ale dočkáme se interpretací jeho řádění: budou se opírat o nějaké nedostatky v lidské společnosti, z úchyla bude postupně jakýsi symbol zla, které pranýřuje zlo ještě větší. Bude se říkat, kdyby nebylo ve společnosti lidí to a to zlo, čin by se asi nestal – jako by jedna kreatura byla najednou nějakým kritikem a hodnotitelem lidí. Nebo dokonce nějakou obětí zla, které dřímá ve společnosti a které citlivost masového vraha zavětřila dřív než my. 

Hlupák, ne hrdina 

Kdybych byl Ludvíkem Vaculíkem, napsal bych, že se s ním nemají bavit a mají mu rovnou useknout hlavu. Ale Vaculíkem nejsem, nemám odvahu toto napsat, počkám, až to napíše on, a pochválím ho pak, že to řekl i zamě. Naschvál říkám blbec, aby si to vrahoun v Norsku třeba přečetl a viděl, že slávu si umě nevydobyl. A adresuji toto pohrdání rovnou i těm dalším, kteří už teď někde v záhybech naší prapodivné zeměkoule mudrují, koho a jak by za zlo světa zamordovali. 
	Když jimi budete pohrdat a nebudete se o nich nijak konkrétně zmiňovat, bude jich méně. Když ty zlé květy jen tak bez zájmu, bez vzrušení a s velkou lítostí pohodíte na mrchovišti, opustí je talent i chuť na ty činy. Ani Hérostratos by Artemidin chrám v Efesu nezapálil, kdyby věděl, že na něj zapomenou. Chtěl požárem vstoupit do dějin, ale efeští to vystihli a zakázali jeho jméno zmiňovat. To bylo rozumné, ale nepovedlo se: bezvýznamný lhář tím požárem do dějin vlezl, protože lidská potřeba zabývat se ničemy je větší než lidský rozum. 

Utajit, utajit, utajit... 

Norský blbec to chce také: svéminuty nesmírné planetární slávy. Aby svět znal jeho bezvýznamný obličej, aby znal jeho hloupé myšlenky, aby mohl šířit svou ideologii. Včera se soudní jednání prohlásilo za neveřejné. To je od Norů rozumné, nedat této vraždící nule žádné pódium. Ale české (jistě i jiné) bleskové průzkumy už hlásí: Chceme to všechno slyšet, soud ať je veřejný. Budou i hlasy, že lid na to má právo, že je svoboda a demokracie, která dá té nule právo na soudní proces. A je to tak: i ten žhář z Efesu i ten Nor vědí, že budou v dějinách, že budou slavní a každý o nich bude mluvit. Nakonec i já o obou ničemech píšu, i když píšu, aby se o nich nepsalo. Ale nevím, jak to zařídit. Svoboda (slova a tisku) je mnohem větší hodnota než vyvřeliny, které ta svoboda (slova a tisku) mezi lidi propouští. 
	Někoho nutně napadne, že ten vrah je hotový Peer Gynt, krásný Nor, představitel norství jako takového a že je strašlivé, když si to vraždění už dělajíNorové sami, v té počestné, krásné, čisté zemi. Zvyklí jsme už na teroristy odjinud, z Norska ještě ne. Ale co s tou úvahou, nikam nevede. Taktéž nikam nevede, že měl rád toho či onoho politika, že byl v té či oné straně, že měl takové či jiné dětství. Jediné, čeho se umím chytit, je ta jeho sláva: pro ni to dělá a hotovo. Myslí, že z něj bude kdovíco, spasitel. 
	Kašlete na něj. Nic není, nic neznamená, je to jen porucha, polámaná duše, chyba tam uvnitř něj, kam pořádně nevidíme. Jestli ho zabijou, nebo nezabijou, nebo zavřou navždy do vězení, jemu asi jedno. Ranilo by ho toto zpravodajství: V Norsku jakýsi pomatenec vraždil nevinné slušné Nory. Chytli ho, oběsili nebo navždy zavřeli. A konec. Dál ani slovo, ani fotka, ani zmínka, co si ten blbec myslí, co tvrdí a hlásá. Seděl by Hérostratos v cele, listoval by časopisy – a nic. Ani fotečka, ani zmínka. To by i těm dalším vzalo chuť – vždyť tím vražděním vždycky hlásají: já jsem tady, dívejte se. Je to primitivní opičí bušení do hrudi: obklopit se zavražděnými a pak kázat nám, kdo nevraždíme: svět je zlý. 

Zakázat střelné zbraně. Ale jak? 

Jedno je ale jisté: být Vaculíkem, navrhl bych zakázat střelné kvéry. Zapálit chrám z kamene dalo Hérostratovi velkou práci a chtělo to důmysl, protože kámen špatně hoří. Střílet kolem sebe do lidí, když máte duši na hadry, je lehké. Zabíjet lidi ručně, nožem třeba, je neproduktivní, vyžaduje to velkou odvahu a sílu. Kvér nevyžaduje nic, jen zmáčknout spoušť. Vraždit kvérem může i zbabělec, a také to zbabělci dělají, protože vraždit kvérem na dálku je neosobní, lehké. Jen to práskne, o kus dál oběť padne, vrah se může cítit jako bůh. Jen si to pomyslí, už padne člověk. Ale nevím, jak ty chladné zbraně lidem zakázat. Já pistoli nemám. Je tedy jisté, že nikoho nezastřelím, i když důvod tu každou chvíli je. 
	Nebo jsou média chytrá: krmí celý svět historkou vymyšleného člověka s vymyšlenou fotografií. Vraždící blbec je někdo úplně jiný, neznámý a bez slávy. Lid všech zemí si blaženě čte o vymyšleném ničemovi. Nasytí se hrůzy, skutečný vrahoun nedosáhne svého a ti příští vrazi si mohou být jisti, že je do novin nedají, dají tam nastrčenou figuru. Vy zůstanete nicotní a neznámí, jako jste dnes. Tož nevražděte. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

EU žádá vyvážené a objektivní počasí
22.7.2011    Mladá fronta DNES    str. 10    Názory
    Karel Steigerwald        
Svolali jsme v haiku konferenci o počasí, protože jsme znepokojeni. Pršet má do konce léta. S tím je třeba něco udělat. Vláda počasí v programu nemá, ani opozice nic nenabízí. Už léta máme na krku globální oteplování, teď se přidalo ochlazení a krom palčivého sucha nás čekají globální deště, povodně, záplavy a nesčetná utonutí. Co nám bude platný vyrovnaný rozpočet, až to tady všechno zmrzne, rozpálí se žárem nebo utone ve vodách? 
	Politika si počasí nevšímá, a to je chyba. S počasím to jde proto šejdrem, nikdo to nereguluje, nejsou žádná opatření, dotační systémy a limity teplot, dešťů a větrů. Vládne nám všem jakési dickensovské počasí bez přívlastků, řízené nějakou nelítostnou neviditelnou globální rukou. Lidé přitom mají právo na počasí vyvážené, objektivní a spravedlivé. Místo toho se jim dostává chaosu, nepřehledného zmatku a vysloveně reakčního plýtvání. Velmi často dochází k nesmyslným dešťům na jednom místě, kde to nikdo nepotřebuje, zatímco jinde je sucho, vedro, ačkoliv je tam zapotřebí záplav. 
	Celý zmatek kolem počasí je jasným příkladem, jak to dopadá, když se něco nechá jen tak samo o sobě, svým svévolným pohybům a pochybným soukromým cílům. Regulace počasí je nutná. Počasí a právo na ně je třeba dostat do listin lidských práv, do charty člověka kromaňonce a do bruselských usnesení. 
Na počasí se nelze dívat odtrženě, nýbrž ve všech souvislostech. Počasí tu není jen pro počasí, to by bylo samoúčelné. Počasí je důležitým prvkem lidského života. Když prší, sedí se doma, v mrazu se nikam neleze, ve vedru je člověk ve stínu, a když není co pít, umře žízní. To jsou samé negativní vlivy na lidskou společnost. 
	Kvůli nerovnoměrnému rozdělení počasí jsou války, rozvody manželů i nemoci a státní bankroty. Počasí si nutně žádá spravedlnosti, je to požadavek moderní doby. Zmoklí musí být solidární se suchými, zmrzlí s přehřátými, vychladlí s teplými. Všechno se to musí přerozdělit. Kde je horko, přidá se zima, kde prší, nasadí se vedro. Je to velký úkol pro Brusel. Úředníků a komisí je na to dost. Dole v horku má Brusel jen samé dluhy, katolíky a krachy rozpočtů, nahoře v ledu zas přebytky mrazu i peněz. Dostat do Řecka led a pár těch mrazivejch sexuprostejch protestantů, začne se tam vršit bohatství a je po problému. 
	Prosadit tyto nezbytné posuny v počasí nebude lehké, protože počasí samo má ryze reakční, až reakčně anarchistický charakter. Chová se sobecky, hromadí všelijaké negativní jevy, zatímco jiné opomíjí. Evropské summity jednají, co s Řeky, ale vliv počasí opomíjejí. Připomeňme Finsko, tam byl pořádek, vyrovnaný rozpočet, a stačila dvě teplá léta, vohřeje se pár sobů a je malér. Severoitalský stát má přebytky, rozžhavený jihoitalský stát stojí před bankrotem. Evropská unie si myslí, že problémy vyřeší uplácením těch vysušených států. Je to omyl, penězi přehřátý stát neochladíte. Před chladnými seveřany stojí úkol transportu zimy na jih a naopak – tepla nahoru k ledovcům. Poslední, kdo počasí s úspěchem poroučel, byli komunisti a Hitler. Vzpomeňte na regulované První máje, toho slunce, větříku a třepotavého jasu! A v Moskvě – vzlétli ljotčiki a mraky zahnali! A Hitler – kam vlezl, tam samo o sobě vyšlo slunko! Říkalo se mu Hitlerovo slunko. Proč šlo počasí na ruku právě těmto dvěma diktaturám, je zatím nejasné. 
	Rýsuje se v poslední době v EUposun k lepšímu: dvourychlostní počasí. Německo-francouzské, kde je v rovnováze voda, teplo a slunce. A ten zbytek, plný fujavic a krupobití v mrazech provázených ohromnými vedry. Ale Unie by si měla být vědoma toho, že před počasím jsou si všichni občané Evropy rovni a všichni mají z ústavy právo na vyvážené počasí. Na všechny svítí stejné slunce, všem nechť se dostane stejné teploty a rosného bodu. My v haiku za spravedlivé počasí budeme bojovat! 

O autorovi| Haiku Karla Steigerwalda komentátora MF DNES
Foto popis| O autorovi| Haiku Karla Steigerwalda komentátora MF DNES
Foto popis|

Být antikomunistou má svou čest. Stát to konečně uznal
21.7.2011    Mladá fronta DNES    str. 10    Názory
    Karel Steigerwald        
I z politiky se někdy zrodí něco dobrého. Senátem prošel zákon o protikomunistickém odboji. Po dvacetileté, spíše hanebné minulosti, kdy se zákonné pokusy parlamentu tímto směrem nedařily, zato se naopak dařilo podporovat a ochraňovat komunistické siroty, je to příjemné překvapení. Rozum dostali i někteří sociální demokraté. Asi si vzpomněli, kolik sociálních demokratů komunisté umučili a věznili. 
Vztek, který člověka popadá, když třeba porovná výši důchodu estébáckých důstojníků s důchody jejich obětí, může být už menší. 
	Smysl zákona je dvojí. Jeden je pro honor: být antikomunistou mělo svou důstojnost, svou čest, a uznává to už i zákon republiky. 
Druhý smysl je sociální, praktický, odškodňující oběti a bojovníky a nahrazující alespoň zčásti materiální ztráty, které antikomunistům komunistický režim přidělil. 
	Komunisté hodně stojí o jakési historické uznání a ocenění. Podle nich je komunistické učení světlý květ humanismu, který špatní lidé poskvrnili. Věří, že se to učení zase vrátí, v lepší a lidské podobě. 
	Tuto teorii antikomunista nepřijímá. Pro něj je komunismus jen a jen blouznivé a nenávistné učení fanatiků, kteří své bludy prosazovali krví a železem. S humanismem neměl nic společného, bral jej jako třídní lest a kouřovou clonu, za níž hrál své zločiny. Zápas o místo v dějinách je věc vážná. 
Pravda ho propachtované nemá. Dějiny jsou především mořem lží, omylů a iluzí. Zákon o třetím odboji je kapka proti tomu moři.

Století vrazi
19.7.2011    Mladá fronta DNES    str. 08    Názory
    Karel Steigerwald        
Soudit válečné zločince, nebo je už nechat být?

Francie některé své masové vrahy oslavuje dodnes. Stalin by se vztekl, kdyby viděl pompu Napoleonova hrobu. Vycpaný Lenin je proti tomu ubožák. My soudíme starce a pak je propouštíme. Nebo je nesoudíme a vina zas leží nepotrestaná.

Jeden pán, který se za druhé světové války zabýval vražděním lidí ve velkém, vydává nyní své deníky. Totiž nevydává, je po smrti, jiní je vydávají. Vzbuzuje to zájem, pan vrah má prý co říct, však ho čtyřicet let hledali, aby ho oběsili, ale nenašli ho.
	Člověk je vždy v rozpacích – proč to vydávají? Proč to mám číst? Ale je to přitažlivé – jak asi vypadala vrahova duše? Můžeme se z toho poučit – ale to je směšné, lidé se nepoučují, nýbrž zdokonalují. Je spousta knih moudrých a čestných lidí, nikdo je nečte, poučit se nechce. Každopádně takový deník masového vraha páchne.
	A co sám masový vrah? Jak páchne ten? V Maďarsku včera osvobodili jednoho pána, který byl už dvakrát odsouzen za masové vraždění. Jiní pánové, v Německu, v USA, byli za masové vraždění souzeni jindy. Všichni mají společné jedno: vraždy měly na sobě jakési politické roucho, staly se před víc než šedesáti lety a pánové jsou všichni starci blízko stovky. Zvrhlý doktor s deníky by také byl dnes stovce blízek, kdyby se před časem neutopil. Všichni pánové byli dole na konci řetězce, sami vraždili, na druhém konci byli politici, ideologové, vůdci a otcové národů, kteří vraždění vynalezli. Soudit politické vraždění lidí je novinka z posledního století. Dřív se to tak nebralo, už Starý zákon bral vyhlazování lidí jako normální věc boje a dějepisu. Většina historických hrdinů, dobyvatelů, otců vlasti a budovatelů říší byli masoví vrazi. Jinak to v dějinách nešlo. Teď už se tedy ti novodobí soudí, mají vinu proti lidskosti, proti míru, trestají je, některé, za válečné spiknutí, za vyhlazování lidí s politickými, náboženskými či jinak pošetilými záminkami.
	Je s tím ale potíž. Vysoký věk nějak zchlazuje chuť trestat ty stařičké vrahy. Tak se říká: pro výstrahu, aby se v budoucnu vidělo, že spravedlnost je. Po rozsudku ti vrazi-stařečkové většinou do vězení nejdou, nebo jen nakrátko – pak je z humanitních příčin z věznice propustí. Lidstvo má radost, že má rozsudek, to prý stačí.
	Pana Maďara včera osvobodili. V roce 1942 měl vraždit u Nového Sadu Srby, Židy, Romy a jinou rasově nižší čeleď. Stoletý pán dal zajímavé vysvětlení, které se dává vždycky: byl tam, ale konal jen svou povinnost. Spravedlnost je v té kombinaci nelítostného odhalování vrahů a nelítostné lhostejnosti času skoro směšná: kdo ví, jak se tenkrát vraždilo, a kdo ví, jestli stoletý vrah vůbec ještě ví, že je u soudu? Rozkoš ze spravedlnosti je hořká a v případě Maďara i podezřelá: o vraždění, které se vydává za výkon povinnosti, ví se už dost.
	Známe to z našeho vlastního domova dobře. U soudu stála už řádka vrahů, co to vykonávali, ale nikdo z těch, kdo to nařizovali, vedli a zdůvodňovali politicky. Se zločinci válečnými mají naši komunističtí vrazi a mučitelé podobný osud: jsou to už také staříci, jako byl starý Grebeníček, jako byla odsouzená Polednová, jako byl vrah Vaš. Na Polednové zvlášť to bylo vidět: radost z odsouzení stoleté ženy nikdo asi mít nemohl, i když kdekdo říkal: spravedlnost musí takto být. Maďaři ať se zpytují sami: kryjou svého vraha hrdinu, nebo se jim nechce do nechutného vyšetřování a souzení stoletého pána, od kterého už dávno odletěla vina i spravedlnost?
	Když byla spravedlnost ještě při chuti, chtěla oběsit dr. Háchu. Umřel jí, jiné oběsila. Dala doživotí, dvacet let, sekala to jak neúnavný kat. Dobrý pocit z toho do dějin nepřišel: poválečné potrestání zrádců a kolaborantů páchlo stejně jako činy zrádců a kolaborantů. O spravedlnost se nejednalo, nýbrž o nové násilí, nové krutosti v politickém kabátě, jménem národa, lidu, pravdy. A to tehdy bylo vraždění ještě čerstvé, se svědky i s důkazy. Ke spravedlnosti to ve většině případů nestačilo, jen ke mstě a nové nespravedlnosti. Proč by spravedlnost po šedesáti letech měla vidět lépe? A ještě něco: naši vrazi byli naši lidé. Strýčkové, tety, bratranci a synovci. Někteří krom vraždění vykonali také mnoho dobrého, například zabili mnoho nacistů. Byli to většinou komunisti, vraždili s komunistickou písní na rtech – a to je humanistická píseň. Ze všeho nejlepší je nějak to nechat všechno spát.
	Deníky nacistického vraha-doktora budou teď slavné. Nepoučí se z nich nikdo, lidi se jimi budou strašit a vzrušovat – zlo fascinuje. Naši domácí vrahouni žádné svědectví nevydali. Tím hůř, co po nich zůstane? Jen pocit strašlivé ubohosti, nízkosti a té nesnesitelné české omšelosti ničemů?
	Český postup by byl jiný: zakázat ty deníky, protože šíří ideologii vrahů. Naše stoleté vrahy zašmodrcháme do pavučin času, ať tam spí. Když vylezou jako ta Polednová, je s tím jen trápení. To pak musíme být rychle humanisty s úctou k šedinám vrahů: rozsudek ano, věznici ne!
	Je to všechno podivně spletené: Francie některé své masové vrahy oslavuje dodnes. Stalin by se vztekl, kdyby viděl pompu Napoleonova hrobu. Vycpaný Lenin je proti tomu ubožák. My soudíme starce a pak je propouštíme. Nebo je nesoudíme a vina zas leží nepotrestaná. Tak si budeme číst deníky dr. Mengeleho a smysl to žádný mít nebude. Dozvíme se, co víme.

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Holohlavej bolševik a právní kontinuita
23.6.2011    Mladá fronta DNES    str. 10    Názory
    Karel Steigerwald        
Nejvyšší soud zrušil starý rozsudek nad „Magorem“ Jirousem a spol. za urážky ruských okupantů, komunistů, plešatého estébáka a za pojídání Rudého práva. Musel to být soud nejvyšší, musela tam být stížnost ministra spravedlnosti, muselo to být dvacet dva let po pádu plešatejch estébáků a dvacet let po odchodu ruských okupantů. Byl to dlouhý a tvrdý boj spravedlnosti s džunglí zákonů, leč zvítězili jsme. 
	Ale bojovat nebylo proč – nic není jasnější než tehdejší incident čtyř nočních básníků se slouhy okupačního režimu. Nebýt všech těch zákonů, paragrafů, soudů, odvolání, dovolání a jiné právní havěti, mohlo se den po pádu komunistické moci rozhodnout: násilí páchané slouhy okupačního komunistického režimu už neplatí. Naopak, nechť se chytí do sítě plešatí estébáci, item soudci, kteří dávali do vězení básníky za posměšky na okupanty, item za pojídání Rudého práva v hospodě, a nechť se tato normalizační žoužel nějak potrestá. Třeba pohrdáním. 
	Ten shluk zábran a komplikací, jimiž se včerejší rozsudek probíral k životu, se jmenuje právní kontinuita. Jako by za komunistů bylo kromě jejich bezpráví ještě nějaké jiné právo, které si zaslouží kontinuitu. Rozsudek nad básníky považovali slušní lidé už tehdy za darebáctví, dnešní Nejvyšší soud k tomu nikdo nepotřeboval. Překonávat krkolomně právní kontinuitu, aby soud nalezl, co každý ví, je komické. Básníkům je to asi už jedno, zda jim dnes někdo dá papír o tehdejší nevinnosti. Právníci řeknou – je to pro pořádek. Ano, ale soudních terorů proti občanům byly statisíce – měly se všechny zrušit hromadně už dávno. Včetně té nesmyslné právní kontinuity.

Bohatí úředníci
22.6.2011    Mladá fronta DNES    str. 12    Názory
    Karel Steigerwald        
Jak stát pěkně zaplatil ombudsmana Fejka 

Potkáte se s tím na každém kroku. Kam do útrob státu hrábnete, tam na jedné straně kradou a na druhé straně si platí nepřiměřené gáže a odměny. Vzor pro nás to není. 
	Poslední příklad: nešťastný Fejk, slavný ze zoologické zahrady, ombudsmanem Českých drah. Ombudsman u dráhy je evidentní nesmysl, druhý nesmysl je jeho závratná gáže u železničářů, kteří tak tak stíhají dotáhnout šrouby, aby se vlaky nekácely. Třetí nesmysl je kuriózní reakce úředních činitelů. Oplétají nás různými vysvětleními těch dvou předešlých nesmyslů, například že pan Fejk je statečný a nechce mít nálepku a že ani ministr nechce takhle utrácet. To vysvětlení je trapné – nebýt řevu veřejnosti, pan Fejk by hltal ombudsmanovy požitky dál. Teď má kabát z ostudy, je tvorem, který bere, když dávají. Nikdy se nedozvíme, kdo a jak si tu pitomost s ombudsmanem vypije, protože nikdo nijak. 
	Policejní důstojník Berzsi: nejprve milionové odměny, odchod do penze s doživotní výsluhou a pak zpět na vnitru – za plat k tomu navíc. Kompletní dojení. 
	K tomu patří sekretářky se statisícovými odměnami. Podšéfové a nadvedoucí. Figury, co zbytečně zasedají ve státních podnicích za miliony. Stát přecpaný zaměstnanci, ať už smalými či velkými platy. Spousty státních firem, které produkují jen gáže svých zaměstnanců. 

Kam sáhneš, tam je špína 

Takto se můžete nořit do hlubin státu, až tam utonete v kamarádíčkování, ve vzájemných protislužbách a společných švindlech. Stát sám je neohrabaný, špatně funguje a je drahý. Kdyby byl soukromý, krachnul by dávno. Nekrachuje, dělá dluhy a nechává se dojit nejrůznějšími fiškusy. Potřebuje provětrat, není dojná kráva. Přesněji, dojná kráva bohužel je. Do politiky a ke státu přicházejí lidé chudí jak narozené dítě. Z politiky odcházejí bohatí. Výjimky najdeš zřídka. Mají nálepku: nešika, nepodojil, neoškubal. A co říkají dojiči? Dojíme podle platných zákonů. 
	Vláda se snaží realizovat několik zásadních a potřebných změn – reformy zdravotnictví, penzí, daní – a bojovat s korupcí. Jsou to operace komplikované, nákladné a nutné. Od obyvatelstva vyžaduje nikoliv snad utažené opasky, krev a slzy, nýbrž trochu skromnosti, asi tak tři, pět, deset procent. Může toto po lidech chtít podojená kráva? Budou lidé něco věřit firmě, která trpí zbytečné ombudsmany? Dojiče, kteří sají a sají, a když je křik veřejnosti vyžene, činitelé se ještě jen vykrucují, natož aby byli zděšeni? 
	Boj s korupcí je ušlechtilá věc – ale v předpolí tohoto boje je rozlehlé vládní území, jak výše popsáno. Nikdo neví, kolik peněz se proplýtvá, vyhodí z vládních oken, kolik se jich vyplatí vyžírkům a chytrákům. Každý ale ví, že když někdo pořádně popadne jakoukoliv státní součást – najde to tam hned. A s vysvětlením – že se nic nestalo a neděje, že je vše podle zákona, předpisů a tabulek. Že i ten nešťastný železniční ombudsman je potřebný a podle tabulek – fakt, že ho souběžně jako pitomost ruší, vymlouvače nezneklidní. Stát takto chabý k sobě žádnou reformu do konce nedovede. Pokud vláda neotevře nové bitevní pole – na svém vlastním hřišti, důvěru k složitým reformním operacím mít nebude. Bitevní pole je jasné: vymetat, vyhánět, trestat, redukovat a rozpouštět. Boj s korupcí je dlouhý překážkový běh. Přeměna dojné krávy v obyčejný stát je běh přes překážky ještě složitější. Jedno bez druhého se nepodaří, protože dojení státu podle narafičených pravidel (rozuměj podle zákona) je kousek rafinovanější než jen obálky pro úředníky. Je to boj se státem, s jeho nynější podobou. Kdo jej ale povede? Stát? Bude bojovat sám se sebou? Žádný ze státních „Fejků“ si neřekne: takový kofr nejsem, abych měl plat větší než prezident republiky. 

Kde vzít ty ohaře? 

Až se bude stát zjednodušovat s cílem platit činovníky přiměřeně a podle výkonu, aby zmizely zbytečné prebendy a úřady, založí se zjednodušovací úřad, plný spravedlivých cílů a úředníků. Ti budou mít, vzhledem k vážnosti práce (a aby nebrali úplatky), velké gáže a bude jich hodně, protože úkol bude velký. 
	Bez ironie: abyste vládě věřili věci složité a obtížně pochopitelné, musíte jí věřit i ty jednoduché a pochopitelné snadno. Když chce vláda honit korupčníky, proč nezačne ve vlastním domě? Když chce šetrnost a konec plýtvání, má na to téma doma v kancelářích tisíc úkolů. 
	Vyslat do vládního předpolí smečky neúplatných ohařů – tak se získává důvěra a obliba. Mít soudce, který zmateně drmolí, že nezákonný odposlech nepozná, k oblibě nevede. Ale kdo budou ti ohaři? Banda podezřelých surfařů, kteří každým právem proplují k vlastnímu zbohatnutí? Nebo z nebe vypůjčení andělé? Ať si vláda napíše další heslo: šetřit, vymetat, škrtit a čistit. Všichni víme co. 

***

Pokud vláda neotevře na svém vlastním hřišti nové bitevní pole, důvěru k složitým reformním operacím mít nebude. Plán bitvy je jasný: vymetat, vyhánět, trestat, redukovat a rozpouštět. Všichni víme co. Úsporný stát ať jde příkladem, ne naopak. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Šel člověk, z nudy racka zastřelil
17.6.2011    Mladá fronta DNES    str. 10    Názory
    Karel Steigerwald        
Haiku Karla Steigerwalda komentátora MF DNES 

Toto haiku jste neměli číst. Nemělo být napsáno, protože jsme včera chystali i my stávku. Chtěli jsme stávkovat, aby se stát už nezadlužoval, aby v chaotickém financování zdravotnictví nastal pořádek a šetrnost, aby penze neohrožovala bída. 
	Reprezentujeme asi dva nebo tři nebo čtyři miliony lidí, kteří také nechtějí krach státu, bídné penze a plýtvající chaos ve zdravotnictví. Od stávky jsme nakonec upustili, lidi by si nás pletli s těmi, kteří státní dluhy, plýtvání a bídné penze chtějí. 
	Místo stávkování jsme se pustili do debaty o divadle. Na programu byla Čechovova hra Racek, protože ji právě uvádějí v Národním divadle a protože může sloužit i jako podklad k úvaze, co jsou to hodnoty, kdo jaké má a proč jich my lidé máme tolik různých. Kdo neví, o čem Racek je: člověk z nudy jen tak zastřelí racka. Hraje se také o zmarněné životy lidí, kteří sami od sebe zastřelili svou duši, o prázdnotu uvnitř lidí, o marnost touhy po lásce lidí, kteří před sebe vrší nepochopitelné překážky. Inscenace vynesla Národnímu divadlu rozporné až protichůdné kritiky. Pro některé recenzenty slabé a nudné představení, pro jiné událost sezony. My v haiku patříme k těm druhým. Zdá se nám, že Národní divadlo vykročilo kus dopředu - v hledání divadelního jazyka, který je schopen rozumět dnešní době. Odsudky inscenace nám připadají nepochopitelné, naivní, laické, případně toužící po starodávnosti, po zavedených jistotách, obávající se novot, které na jeviště přinesou jen zmatky. 
	Tak rozdílné názory, od krachu roku až po událost sezony, jsou zarážející. Co je to za divadelní odborníky, když se tak radikálně rozcházejí? To nám v haiku vrtalo hlavou, až jsme se dostali od divadla opět k politice, kde je podobný rozptyl názorů běžný. Co je pro jedny voliče katastrofou, to je pro jiné nadějí. A naopak, naděje jedněch je zlem pro druhé. Čechovovy postavy se shodnou v jediném: v divné ruské tesknotě, která snad pramení v marné rozlehlosti říše, v mrazech, v blátě a prázdnotě země. A v nepochopitelné bezděčné krutosti. Šel člověk, jen tak z nudy racka zastřelil. Nikdo tak hořce nepíše jako Čechov, chirurg a satirik Rusů. 
Vše ostatní Rusy rozděluje, odděluje, vrhá do samoty. Jako by Ruskem bloudily miliony osamělých demonstrací, každá chce něco jiného, všechny pláčou, trpí a šklebí se své ubohosti. 
	Kritika se vrhla na inscenaci Racka s energií supů. Cílem není inscenaci porozumět, vřadit ji někam, rozebrat její vnitřek a pak hodnotit její možnosti. Cílem je zpěv těch supů, hrubost, útočnost, dravost, hanobení. Jsou hodnoty, které nás spojí? Ne, všichni vyjí podle různých not. Když si přečtete tato slova, jste doma v politice. Každý chce druhému natrhnout žaket, sestřelit toho racka, co létá vysoko, zhanobit všechno. Včerejší demonstraci se nelze divit, ona jen kopíruje, co se ve veřejném životě děje pořád. Lež, hrubost, odlet zdravého rozumu, strašení, zoufalství, úzkost a vábení. To jsou politické ingredience. Běžte na Racka do Národního, uvidíte sebe. Tu poušť. Jenže do divadla chodí čtyři procenta voličů, množství, které se do parlamentu nedostane. A zastřelený racek? Představuje nevolitelné hodnoty. Politika se tvoří ze vzteku a zuřivosti. Proto ulicemi chodí demonstrace samoty. 

Foto popis| Foto popis|

Stávka a právo Zákon o stávce vzniknout nemůže. Všechno by odkryl
14.6.2011    Mladá fronta DNES    str. 10    Názory
    Karel Steigerwald        
Nikdo z politického světa si netroufne napsat černé na bílém, co stávka vlastně je. Nikdo také neobjasní, proč by měl být politický boj na ulici, s blokací hospodářství, efektivnější a spravedlivější než politický boj stran ve volbách a v parlamentu. 

Zatímco ti, kdo jsou v politice angažováni, musí neustále opakovat floskuli „právo na stávku“, my, kteří nemáme politické ambice a od politiky si toho moc neslibujeme, můžeme napsat: Stávky proti vládě žádný smysl nemají, kromě toho politického. Postavení stávky v demokratickém systému je velmi nejasné a vysvětlovat si je může každý, jak chce. Hned té včerejší, co pak padla na čtvrtek: soud na ni vzal jeden paragraf, odbory druhý. Nikdo neví, jaké skopičiny stávkující mohou vyvádět a jaké ne. Kolik zajatců brát, kolik ne. 
	Vyvinul se z toho požadavek vytvořit zákon o stávce. Takový zákon nikdy nevznikne, protože nemůže. Totiž, vzniknout může, ale byl by stejně mlhavý a bezobsažný, jako je všeobecná ústavní deklarace o právu na stávku. Jakékoliv bližší rozvedení, co je stávka, kdo stávkuje, kam až smí jít, jak se smí či nesmí chovat – to vše by přiznalo stav nedemokratický, protiústavní a zaručovalo by občanům, kteří se označí za odboráře, jiná práva a povinnosti než ostatním. Bylo by tak zřetelně vidět, co obecné formule o stávkách zamlžují – lidé si před zákonem nejsou rovni. 
	Jak by vypadalo třeba právo blokovat ulice? Kdo to smí dělat, kdo ne? Kdo má právo znemožnit lidem dopravu do zaměstnání? Zaměstnanci (někteří) zastaví výrobu, protože chtějí jiné podmínky práce. Můžeme si představit stávku opačnou: zaměstnavatel je nepustí do práce a nedá jim výplatu, dokud nepřistoupí na jeho podmínky? Lze do zákona napsat, že jedna skupina obyvatel smí vyvíjet na jiné skupiny nátlak, hraničící s násilím, v zájmu splnění nějakých požadavků, do kterých jiným třeba nic není? Místo nátlak můžeme napsat vydírání. Bylo by to podle zákona? Bylo by v zákoně o stávce napsáno, že vláda musí ustoupit nátlaku skupiny občanů a vzdát se programu, na který dostala mandát od voličů a na který má většinu hlasů? Řekl by zákon, že někteří občané mají kromě hlasu ve volbách navíc ještě jedno politické právo – zastavit třeba vlak? Přehradit dálnici, páchat hospodářské škody? Že volební boj o mandáty pokračuje po volbách na ulicích? Že máme nejen demokracii zastupitelskou, nýbrž také demokracii stávkovou? Že kromě hlasů mají politické strany do sebe sát sílu pouličních násilníků? Umíte si představit zákon, který zaručuje dvojí distribuci politické moci – volbami a ulicí? 
	Odboroví předáci správně připomínají, že v listopadu 1989 nikdo nebral ohled na stávající zákony. Ano, šlo o změnu režimu, který veřejnost posílala k čertu i s jeho zákony. Myslí dnešní odboráři totéž? Chtějí svrhnout režim, poslat k čertu zákony a zavést tu pouliční demokracii? Pak je na místě, aby to řekli a aby se demokracie bránila. 
	Z těchto mnoha důvodů je zákon o stávce, který by ji nějak blíže upravoval, nemyslitelný. Stávka je nástroj pro lidi, kterým obvyklý demokratický život nestačí, kteří nejsou spokojeni s obtížemi demokratického života, jehož podstatou je jednání, kompromis, dohody, výhry a ústupky podle pravidel. Zákon o stávce proto nikdy nevznikne, stávka zůstane v právně neurčitelném prostoru, kryta jen kýčem, že je to nějaké a něčí zvláštní právo. Takto neurčitý prostor umožňuje všem zúčastněným pohybovat se libovolně, podle právě jsoucích sil, alibisticky manévrovat, číhat a taktizovat. Pro politiku, jak se u nás praktikuje, je to prostředí ideální: kombinace morálních a sociálních frází s mlhami nejasnosti, osobním prospěchem a klamáním veřejnosti. 
	Odborům nic nebrání prohlásit se za politickou stranu, organizovat kampaně, propagovat své ideje, slibovat, co bude, až vyhrají volby, a získávat takto moc. Ale proč by to dělaly? Mnohem výhodnější je – jménem pracujícího lidu – pohybovat se v politické mlze, krýt se masami, zvětšovat svou politickou váhu vyděračstvím a lapáním spoluobčanů do zajetí. Nikdo z politického světa si netroufne napsat černé na bílém, co stávka vlastně je. Nikdo také neobjasní, proč by měl být politický boj na ulici, s blokací dopravy, s blokací hospodářství, efektivnější a spravedlivější než standardní politický boj stran ve volbách a v parlamentu. Nikdo to také vysvětlovat nebude. Odbory jsou dobrá záloha pro opozici – když jí moc nedají volby, může je nasadit do boje. 
	Vlády kolem odborů přešlapují po špičkách. Kýč devatenáctého století – „boj za práva pracujících“ – je stále dost silný, i když o práva pracujících už dávno nejde. Stávky jsou vedeny (nejen u nás) proti vládám, ne proti zaměstnavatelům. Vede je opozice, která z odborů udělala své milice. Prodlouženou pěst nikoliv dělnické třídy, jak se říkalo, nýbrž opozice. Politický program mají totožný – co opozice nezmůže ve Sněmovně, to odbory prosazují na ulici. Na zákon, který tohle dovolí, bych byl moc zvědavý. 
	Za odbory se může prohlásit každá skupina a změnit pak provoz demokracie v pouliční bitvy. Ano, i to už moderní dějiny zažily. Výsledky byly žalostné, zvláště pak pro ty vzývané pracující. Ale stávkování je realita. Patří k politické dovednosti vlád umět se s tou realitou vypořádat. Například jasnou politikou. Nebo politikou ústupků a zmatků. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Cena ombudsmana na vyviklané koleji
9.6.2011    Mladá fronta DNES    str. 10    Názory
    Karel Steigerwald        
Na železnici, což je neobyčejně omšelé, nespolehlivé a zatuchlé zařízení, mají ombudsmana, kterého si stát cení víc než prezidenta. Má proto větší plat, úměrný těm vyviklaným kolejím.
	Od totálního socialismu jsme pokročili k socialismu částečnému. Myslíme si, že máme kapitalismus, ale nemáme. Stát má v rukou asi polovinu všeho bohatství, najímá si statisíce lidí, platí je za různé práce, služby, za nápady, posudky, prostě za cokoliv, co stát potřebuje i nepotřebuje. Stát tedy říká, co má větší cenu a co menší. Co je potřebné, co nikoliv. Stát věří, že ombudsman na rozviklaných kolejích je důležitější než prezident republiky.
Čítáme o tom často: deset milionů advokátovi. Dva miliony za posudek o šíření brouků potemníků. Agentura inkasující měsíčně tři sta tisíc za rady, jak má stát organizovat počasí. Odměna sekretářce: sto tisíc měsíčně, protože pracovala. Plat ředitele státního výzkumného ústavu pro metodologii měření chmelových tyček: sto tisíc.
Nájem služebního bytu ředitele státního úřadu pro šmejdění po kancelářích: sedmdesát tisíc. To jsou samé důležité záležitosti a významné činnosti. Centra ducha, kde se koncentruje génius národa. Proto tam táhnou i peníze.
	Pak jsou centra, kde duch není. Státní a veřejné peníze tam chodí nerady. Jsou to centra vědy, vzdělanosti, kultury a jiných neužitečných činností. Přední české divadlo (Komedie v Praze) chcípne, protože mu bude chybět pár milionů. Kdyby divadlo bylo důležité jako poradci, mohli by některému z nich ty tři čtyřimiliony uškubnout, ani by si nevšiml. Ale divadlo důležité není, hercům stačí patnáct tisíc měsíčně. Mají hlad, tak ať hrajou. To je jen malý příklad, co má cenu a co cenu nemá.

Sláma v botách

Stát, ačkoliv je to starý socialistický plýtval a neotesanec, hraje si na rozmáchlého buržou: velkoryse vyhazuje peníze směrem, o němž si představuje, že se tam vyhazovat má: advokátům, poradcům, expertům, bratrům činitelů. Je to druh snobismu za veřejné peníze: když je ombudsman vagonů, tož za čtvrt milionu měsíčně, protože je to nóbl. Žádnému lékaři, vědci ani sólistovi opery to nedají.
	Stát je buran, v botách má slámu. Co je kulturní, krásné, důležité pro duši a ducha země, to jako nelítostný trhovec odstrkuje: za své, milánkové, za své. Co je hloupé, zbytečné, křupanské, to štědře jako rudý plýtval platí.

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Stát je na tom zle
6.6.2011    Mladá fronta DNES    str. 10    Názory
    Karel Steigerwald        
Stát touží po tom, aby ho lidé milovali. Lidé touží po tom samém. Ale nedaří se to. Stát dělá všechno pro to, aby lidi štval. Lásku, úctu a sympatie vzbuzuje málokdo. 
	Poslední příklad: finanční osud dr. Hušáka je výzva k revoluci. Lid by se měl ozbrojit, přepadnout Sazku, po husitsku to hnízdo vypálit a vybít šlechtu, co tam hřaduje. Právníci budou lid chlácholit, že milionové odměny tohoto šťastlivce jsou stanoveny po právu. Po právu možná. Vztek, který z toho lidi mají, to neuhasí. Žádná lidská hlava nepochopí, že stvoření, které přivedlo sázkovou kancelář ke krachu, má za to být odměněno milionovými platy či prémiemi. Spravedlnost, která v lidech dříme, by chtěla, aby Sazka ty peníze dala věřitelům, ne dr. Hušákovi. Dr. Hušák se tomu směje. 
	Odborníci připomínají, že Sazka je firma, kterou vlastní a zároveň nevlastní lidé, kteří jednají za firmy, které také nikdo nevlastní. Z toho plyne veškeré absurdno té Sazky a toho Hušáka. Vysvětluje to, jakmůže zkrachovat nezkrachovatelná firma, která prodává štěstí. Stát, jenž kdysi Sazku vlastnil, není v tomto případě dojnou krávou, nýbrž dojným volem – hraje roli hlupáka, jenž každého naštve a kterého každý podfoukne. 
	Podobných případů vyzývajících k husitským bouřím známe všichni dost. Statisíce sekretářkám, statisíce policajtům. Velkorysé plýtvání veřejných peněz a nepřiměřené odměny. Rád v této situaci vzpomínám na politika Hulinského, kterému se po léta sypaly do náruče nesmyslné odměny za sezení ve správních radách městských podniků. Takové jsou pobídky, aby lid stát nenáviděl. To se pak těžko vládne, těžko se dělají úspory a reformy, o kterých Nečasova vláda tolik sní.

Semafor, policajt, pokuta, to je širá právní říše
1.6.2011    Mladá fronta DNES    str. 09    Názory
    Karel Steigerwald        
Celý svět chápe jednoduchou situaci: kdo jede na červenou, dopustil se chyby, bude potrestán. V našem právním řádu je věc složitější. Máme dvě policie a mnoho názorů na právní pořádek. To nás laiky z pochopení vylučuje. Pro právníky je to duchovní hostina. Světelný signál stanovuje povinnost zastavit před určitýmmístem, ale je otázka, zda v sobě zahrnuje i zákaz vjezdu za toto místo. Laik zastaví, počká na zelenou, jede dál. Právník říká: povinnost zastavit máte, ale zákaz vjezdu to není. Pro řidiče nádherná metafyzika: stát musíš, vjet současně můžeš. Asi vzduchem. 
	Jiná právní škola říká: jsou to dva přestupky: jeden za pět bodů, druhý za jeden. Spor je i o to, co může srážník městský, co policie státní. Kdo chce, může si prostudovat desítky stran právních rozkladů. Zblázní se. 
	Věc není celistvá: chybí definice světelného signálu. Je to foton, nebo vlna? Nebo zajímavé problémy vjezdu za bod. Vždyť vjezd za bod je současně výjezd z jiného bodu. Zákon k tomu mlčí. Výsledkem je, zjišťuje ombudsman, nicotnost blokové pokuty, kterou strážníci udělují. 
	Na celou tu scholastiku slovo nicotnost sedí. Semafor, červená, policajt, pokuta, to nejsou jasné pojmy, nýbrž rozlehlá právní říše. 
Račte se v ní nenabourat.

Co činí opice, aby upoutaly voliče
27.5.2011    Mladá fronta DNES    str. 10    Názory
    Karel Steigerwald        
Haiku Karla Steigerwalda komentátora MF DNES 

Na otázku, jestli existuje Bůh, odpovídáme my v haiku: Bůh ví. A klademe protiotázku, jestli Bůh stvořil i lidožrouty. Pokud ano, byl by to zajímavý teologický problém: dílo Boží žere dílo Boží. Aktuálně tedy, zda Bůh stvořil i slovenského kanibala. 
	Argument, že Bůh se našemu přemýšlení směje, neobstojí. Stejně nepřesvědčivá je idea, že Boží úradky a činy jsou neuchopitelné. To snižuje Boha na úroveň lidí, protože neuchopitelné jsou lidské činy a úradky. Bůh snad ví, co dělá. Lepší řešení než se motat v teologické problematice by bylo, že kanibal pochází z opice. To by se ulevilo i nám bezvěrcům. Jistota, že lidské konání a myšlení řídí zpovzdáli praopice, byla by dobrou útěchou. Opice je ráda nahoře, v čele, v centru, vpředu a první. Všimněte si v zoo, co opice udělají, aby si jich voliči všimli. Je to dost trapné, ale úspěšné. U klecí je plno, lidé jásají, pozorují, tleskají. 
	Co činí opice, aby upoutaly voliče, to lidé pro zakrnělost a nemravnost dělat nemohou. Skoky z větve na větev, hašteření, masturbace a pojídání banánů, to vše si lidi musí na veřejnosti odpustit. Dnes lze připoutat pozornost jen v oblasti duchovní: mimořádnou pitomostí, šokujícím nesmyslem, sprostotou ducha, lží, nad kterou se ostatním tají dech. Poslední případ: Lars von Trier a nacismus. Stačí pár divokých vět a hned je před klecí tlačenice. Dán byl poslední, ne však první. Nositel Nobelovy ceny Knut Hamsun obdivoval Hitlera ještě po jeho smrti. Stalina opěvovali pěvci celé Evropy. I nebetyčný Nezval. Velký Mao byl duchovním vůdcem svobodomyslného studentstva. 
	Stát na podstavci a dělat lidem šaška musí být krásné, to málokdo doceňuje. Už v základní škole jsou studenti, kteří pijí inkoust a nejapně se šklebí. Jsou to příští předáci, lidožrouti a umělci, mají proto ve třídě největší oblibu. Příštích teoretických fyziků si nikdo nevšímá, něco vzadu nudně počítají. Všimněte si opic, jak neochabují v předvádění. Sám Jiří Paroubek, když se chlubil obleky, pyšně říkal: Kdo z vás to má!? Oblékl si pak růžové botičky a lidé se divili – ano, má na to. 
	Básníci, kteří vychvalovali Stalina, o Stalina nestáli. Chtěli, aby jejich čtenáři ustrnuli úžasem: Vrah a oni o něm zpívají! Anebo když věšeli dr. Horákovou. Ženu oběsit, to byl panečku kousek, chlubili se. Všichni věší muže, my ženu! Svět žasne víc, než kdyby Gottwald snědl Slánského! Jako když se opice řítí hlavou dolů, už už je mrtvá na zemi, vtom to lopinkem vybere, Stalina vlastnoručně odsoudí a vřeští, že mu věřila, protože neví, že víra je dnes už jen okolnost přitěžující – jako opilství. Nemáš chlastat a věřit, tak zní dnešní spravedlnost. 
	To nepominulo, předvádění je na programu pořád – všimněte si té tlačenice před politickou klecí. Těch skoků z duchovních křovisek. U Litoměřic postavili včera naši vojáci most, který napadl nepřítel. Naši vojáci zvítězili. Po mostě přejel pandur a zmizel. Do vody nespadl. Kalousek zná pana Diaga Humana jen přes řeku v Bechyni. Před klecí je randál, jako by tam vystupoval bůhGott. My v haiku píšeme: Češi jsou krvelační potomci Avarů. Měli by se vrátit domů. Je to účelové, poutáme tím pozornost. Když to nestačí, ukradneme sto miliard. Za ty prachy osvobodíme Hitlera. Drží ho Rumuni v jeskyni. To zabere. Trier bude druhej. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Potichu, či nahlas, plat poslance je problém za každého počasí
26.5.2011    Mladá fronta DNES    str. 14    Názory
    Karel Steigerwald        
Co je správný plat poslance, neví nikdo. Pro někoho je to milion měsíčně, jiný si myslí, že za službu vlasti se neplatí. Plat, který by nevadil nikomu, neexistuje. Základní lidový pocit zní:mají moc peněz a mlaskají. Ve skutečnosti se jedná o bezvýznamné, z hlediska státní kasy nicotné téma. Zajímá ale každého. Vláda volá po úsporách a oni si chtějí platy zvýšit. S tím budou potíže. Nikdo nedocení, že si platy už dříve (a omylem) snížili víc než kdo jiný. Chtějí to nyní dorovnat, vymýšlejí neviditelnost, s níž by to učinili. 
Mají to alemarné, čím menší položky státního rozpočtu, tím větší křik. Zvláště když argumentují i tím, že nemají na vlak – což je jen důkaz, že ve Sněmovně je místo pro každý typ inteligence, ale voliče, kteří na vlak opravdu nemají, to může rozčilit. 
	Politika miluje ušmudlaná řešení, kde je otázka zabalena a utajena. Zkuste říct nahlas, poslanec je úd lidu, vrchní správce země, jeho plat budiž vysoký. Budiž ale jen jeden. Není důstojno řešit, zda mají poslaneckou náhradu pro asistenta vyplácet sestřenici či pratetě, zda si mají kancelář najmout od bráchy, nebo od synovce, či zda mají tahat prachy domů fingovanými expertizami. Zní to podivně, ale každý poslanec je důstojný pán. V peněžence má mít relativně útulno. Hýbat však platem v době hladomoru je politicky neopatrné. Počkejte ještě rok, dámy a pánové. Lid také čeká.

Zase demonstrace
23.5.2011    Mladá fronta DNES    str. 08    Názory
    Karel Steigerwald        
Chtějí jiná pravidla. Asi i jinou demokracii 

Symbolicky za pět minut dvanáct zahájilo v sobotu v Praze na Václavském náměstí protest proti chystané vládní reformě důchodového, penzijního a zdravotního systému na 40 tisíc odborářů. Akce Českomoravské komory odborových svazů trvala asi hodinu a půl. 

Demonstrovali, vyzývali ke vzpouře. Asi se cítili jako Jánošíci dvacátého prvního století. V čele měli unylou herečku a divokého vůdce. Herečka jim dávala něhu, vůdce vztek. Pro revoluci skvělá kombinace. To vše se odehrálo v pěkném sobotním počasí, kdy ostatní lid griloval. V zemi, kde vládne klid a revoluce temně neduní, kde nic zlého nehrozí. Ani ti odboráři ne. 
	Nesledovali jsme rebelský hněv lidu, sledovali jsme politickou manipulaci, což je v demokratické zemi jev obvyklý, i když ne chvályhodný. Rozdíl mezi sociální demokracií a odboráři nerozezná dnes už nikdo, obě strany totéž jsou. Problém jsou odboráři: co jsou za politické uskupení, to je dnes hodně nejasné. Jejich protivníkem je vláda, nikoliv zaměstnavatelé. Jejich cíl je politický: chtějí jinou politiku než vláda. Proto vyzývají k neposlušnosti, žádají pád vlády. Mají jasný mandát, dokonce dva: hluk a pracující. 

Tak ať jdou odbory do voleb 

Křičí: Jsou nás plné ulice a hájíme zájmy lidu práce. Když naše požadavky nesplníte, zastavíme všechno. A pak se uvidí. Nežádají nic menšího než jiná pravidla. Zastupitelská demokracie, volby, mandáty, koalice, opozice, další volby, to vše chtějí vyměnit za politický mandát, který vzniká v ulicích a uděluje ho čtyřicet tisíc odborářů tady a teď. 
	Věc by byla jasná, kdyby šly odbory do voleb - věděli bychom, kolik mají hlasů a jakou mají politickou moc. Odbory si asi přejí opak: nerespektovat volby a nesvádět politické zápasy ve Sněmovně, respektovat neměřitelný hlas lidu na ulici. Kandidovat ve volbách jsme ještě nikdy odbory železničářů nebo přadlen neviděli - politická ultimáta, která vládám sázejí, jako by měli většinu ve Sněmovně, jsme viděli. 
Odboráři nebojují za spravedlnost zaměstnanců, nýbrž za politické cíle. Bojují podle pravidel, která nikdo nezná a která určují oni sami. Svou legitimitu zdůvodňují zájmem zaměstnanců - proti vládě. Věří, že je to vyšší oprávněnost než nějaké demokratické postupy. Chtějí jiná pravidla a věří, že je ustanoví zastavením vlaků. Jsou protiústavní a svobodě nebezpečnější možná víc než spolky pravicových magorů. 

Vypnout, zhasnout, nedovézt 

Myslí, že jejich síla je demonstrace a stávka. Že něco vypnou, zhasnou, nedovezou. Občany si berou do zajetí. Jednou bude vláda stávkovat proti nim. Den, týden, měsíc. Pak pochopí hořkost svých omylů. 
	Ve skutečnosti jsou odbory normální politická realita, prorostlá do všeho myšlení lidí, s jakousi nevyjádřenou a mlčky vnímanou kompetencí, s mandátem, který se nějak sám od sebe a nikdo neví odkud narodil. Kdysi se jim rozumělo lépe: bojovaly za práva a zájmy zaměstnanců proti zaměstnavatelům. Budiž, tomu se rozumět dá. Když se odboráři přimkli ke komunistům, chtěli, aby vyšel nový spravedlivý svět. Co vyšlo, vědí. Pracujícím to neprospělo. 
	Dnes slouží ČSSD, protože komunismus vyšel z módy a dlouho to nebude jinak. Je to pro ně prospěšné. Když se práce daří, odmění je sociální demokraté skvělými posty v politice. Mají proti praktickým politikům výhodu: mnoho lidí věří, že to nejsou politici, že to jsou jen lidé, kteří sami od sebe myslí na blaho zaměstnanců a brání lid před dravci. K obecné debatě o věcech veřejných přispívají hlavně tím, že jsou proti. Ke každému činu vlád připojí negativní konce. Všechno to halí do lákavého hávu, že jde o blahobyt lidí. Ten chtějí zabezpečit zvýšenou rolí státu. To zvýšení si představují jako vyšší rozdávání peněz. Mají na mysli jakési perpetuum mobile - blahobyt se rodí sám od sebe v lůně státních kanceláří. Zdroje jsou, je nejčastější heslo odborů, potažmo socialistů. 

Úkol pro vládu: být přesvědčivější 

Ale jsou tu, demonstrují, řinčí stávkami. To je samozřejmě neodstranitelná prospěšnost svobody. Ten hluk je a musí být slyšet. Jsou jedním z politických úkolů vlády. Jak ten úkol zní? Vláda musí přesvědčit veřejnost, že ví, co dělá, že její reformy jsou rozumnější a prospěšnější než hluk odborářské ulice a že přinesou občanům větší užitek. 
	Kdysi se věřilo, že zestátnění přinese blahobyt. Přineslo úpadek. Vinu neměli jen sociální blouznivci a agenti z Moskvy, hlavní vinu nesla ta druhá strana, ta kapitalistická. Neobhájila svobodu, nepřesvědčila veřejnost, že ty moskevské teorie jsou zhoubné bludy. Udělala opak: chtěla se těm moskevským bludům sama zalíbit. I nešťastný Peroutka psal: ať žije socialismus. Beneš k tomu dodával, že Stalin míří k demokracii. 
	Odboráři včera pochodovali. Zítra třeba obsadí zemi. Pozítří budou chtít poslední bitvu. Tento zápas se může odehrát ve stínu rozvrácené vládní politiky, ve světle zmatků, neschopnosti a vzájemné podlosti koalice. Nebo se může odehrát ve světle fungujících reforem, o nichž většina veřejnosti říká: Ano, to je rozumné. Tím pochodem včera otevřeli odboráři rozcestí. Vybrat si musí vláda. Směrovky jsou jasné: úspěch, nebo pád. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Jeden vkus: obrazy, dečky, mordy
20.5.2011    Mladá fronta DNES    str. 14    Názory
    Karel Steigerwald        
Haiku Karla Steigerwalda 

Před dvěma dny jsem v tomto listě poslal za krtečkem do vesmíru vládní koalici. Dnes ji stahuji zpět, za krtečkem posílám odboráře. Let někam k čertu si zaslouží, protože se obávají, že zjednodušením a zpřísněním sociálních dávek přijde o práci zhruba dvanáct tisíc úředníků a příjemci dávek to budou mít jednodušší. Taková námitka už za vykopnutí do kosmu nebo k čertu stojí. 
	Odboráři si myslí, že úředníků má být hodně a občané to mají mít u státu pokud možno složité. To je carská úvaha státního bařtipána, který ví, že na prsou pravítělstva je teploučko a že na chátru venku má bejt přísnost. K odborářům se nehodí, to jsou lidé práce. Hájit úředníky, kteří se živí přenášením a hromaděním lejster, celou tu odborářskou myšlenku znevažuje. Představa, že žádost semá dodat do tří okýnek v pěti provedeních, že se pak má založit a chlap že se má z kanceláře vyhodit, protože nemá číslo jednací ve správné tabulce - toť představa panského šafáře. Když už se sama vláda rozhodne lejstrování zjednodušit, ubrat kopií a okýnek, jimiž na lid stát mluví, a ubrat i úředníků, měli by ji odboroví vůdci chválit. A vzít si příklad, snížit své odborářské úřednictvo a vtisknout do své byrokracie víc úspornosti a rozumu. Odboráři mají ovšem výhodu, jejich konání nikdo neměří podle úspornosti a rozumu, nýbrž podle hluku a plýtvání. Tak šup s nimi do kosmu. 
	Vládní koalice nás sytí nesmyslnými a neuchopitelnými aférami - z kosmu domů ji stahuji, protože konečně začala nabízet první velké reformní zákony. To je slibné blýskání na časy, snad vládě vydrží. 
	Jiné blýskání na časy: Jeden pán přepisoval podvodně cizí domy na bílého koně - celkem za padesát miliard. Za ty domy páčil z banky peníze. Je to děsivý zločin, nic nevíte, a váš dům už dávno není váš. Má třetího, čtvrtého, pátého majitele, je to jen zástava zadlužená u banky. A ten záblesk lepších časů? Úřednice v bance si povšimla podivnosti těch transakcí, upozornila policii a prasklo to. Domy vráceny, pán zavřen. Obyčejný rozum té paní stačil. Legislativních změn nebylo třeba, ani nasazení plynoozbrojenců v brnění. 
Záblesk na časy však doprovodilo staré hřmění: katastrální úředník, místo aby se divil, že jeho úřednictvo nemělo tolik rozumu jako paní v bance, řekl, že občané sami se mají co měsíc poptávat na úřadě, jestli jim nějaký lump nepřepsal dům na jiného. Když se nezeptají, nemůžou se divit, že dům je najednou fuč. Úředník tak upozornil na typ státoprávního ducha, jenž nám dosud vládne. 
	A do třetice - do vesmíru patří i ČT. Vysílá pravidelně kombinace dokumentů i pseudodokumentů z nacistické éry. Dokumentů i pseudodokumentů z éry komunismu vysílá jako šafránu. Zbavila se toho úkolu lehce. Opakují záběry, které cenzura připustila v televizi před 25 lety. Že byly debilní, pochopíte za pět minut. Tak za krtečkem, ale kdo by si ČT do rakety bral. 
Ve věznici na Pankráci vystavují obrazy od generála Toussainta. Byl to nacistický okupant, ve věznici po válce seděl, obrazy tam namaloval. Jsou to mazanice, dýchá z nich celé to tučné nacistické maloměšťáctví. Menší obrazy Vězeňská služba využívala jako dary funkcionářům KSČ. Tak se to pěkně spojilo v jeden vkus. Obrazy, dečky a mordy. 

O autorovi| komentátor MF DNES
Foto popis| O autorovi| komentátor MF DNES
Foto popis|

Dopis vládě
18.5.2011    Mladá fronta DNES    str. 10    Názory
    Karel Steigerwald        
Ty děláš harakiri a náš nový mocipán je na obzoru 

Můj kůň kulhá, je slepý a prašivý. Jiného koně nemám. To psal drzý Bertolt Brecht o komunismu. Že nám tutéž úvahu nabídne politika ve svobodném státu, to jsme nečekali. Zkusme tu iluzi odmítnout. Ale z toho mrazí: kůň je prašivý a přichází nový prašivý kůň. 

Média hodně prožívají, že do vesmíru vyletěl český krteček. Vyletět místo něj měla celá vládní koalice. Buďto do vesmíru, nebo jinam. Vždyť víte. Vláda však neletí, zasedá, tak jí píšu dopis. Ale nedivím se, že neletí. Proč právě ona, když by za ní měla letět i opozice, pak i voliči. Co by tu zůstalo? 
	Velevážená vládo, jsi velké překvapení. Jen generálové, co chodí po bitvě, říkají, že to věděli. Jsi vláda s největší koaliční silou ve Sněmovně, a přesto jsi v troskách. Neklekla si kvůli politickým rozporům, kvůli neslučitelnosti stranických názorů na tu či onu věc veřejnou, klekla si kvůli Věcem veřejným s přispěním ostatních koaličních stran. Na počátku jsi nabídla solidní plán reforem, které možná někde v hlubinách kanceláří stále ještě chystáš. Nikdo se o ně už nezajímá, nemáš už dost důvěry, máš dokonce už tak málo důvěry, jako kdysi strašlivá vláda Grossova. Tu důvěru jste si odebrali, milí koaličníci, sami, dobrovolně a navzájem. Neprohráli jste bitvu o své politické názory, o nějaká řešení, jimiž jste chtěli zlepšit náš veřejný život. Prohráli jste sami sebe, své tváře, svou pověst. Půl roku zásobujete veřejnost samými nesmysly - navzájem se obviňujete z dost hnusných věcí, většinou blízkých krádežím, ale žádné věcné objasnění nenabízíte. Jen žaloby a rozsudky. Jako by v republice nebyli státní zástupci, vyšetřovatelé, soudci a obhájci. Všechno jste to vzali do rukou a pálíte po sobě žalobami a rozsudky, které mají většinou podivně páchnoucí původ nejen proto, že mají dokazovat páchnoucí věci - jako byste byli sami sobě zlou opozicí. Už jste se dost navzájem pomazali (víte čím) na to, aby nám to bylo divné - to chtějí ty tři smradlavé party být ještě spolu? Myslím ale, že se vám to zdá ještě málo, že přidáte. Však ČSSD stále ještě nemá preference na úrovni ústavní většiny, i když se tam díky vašemu úsilí blíží. 
	Myslíte si, milí koaliční předáci, že útoky na spojence posílíte své pozice. Je to omyl, každé mrštěné bláto se odrazí od tváří těch vašich koaličních ničemů a dopadá na ty čisté, na vás, kdo je vrháte. Je omyl domnívat se, že kdo bláto vrhá, je sám čistý. Léta jsem psal, že korupce, krádeže, podvody a jiné činy má před zraky veřejnosti vyšetřovat celý ten složitý a vyvážený cirkus orgánů, soudců, obhájců a jiných činitelů spravedlnosti. Nečetli jste to. Z ničemností, které obvykle nikdo nevyšetřuje, nebo vyšetřuje jen na oko, jste udělali pytel hnoje k politickému použití. A teď to na vás tedy padá. 
	Váš úkol nebyl těžký - při síle, kterou máte. Splnit jej mohlo úsilí rozumu. To jste zaměnili za fekálomety nehezkých emocí. Veřejnost už nezajímáte. Nikdo už nezuří, nikdo vaše kousky nesleduje. Na obzoru je nový pán, který voliče okouzluje. Na zvěrstva, která ten nový pán spáchal, když byl sám u moci, se dávno zapomnělo. Teď jsou na řadě vaše zvěrstva. Nový pán se usmívá, čeká, sílí. S vašimi zvěrstvy bude umět dobře naložit. Možná nebude k vítězství potřebovat ani komunisty, stačí si sám. Tak tvrdě pro něj celá vaše koalice pracuje. Mysleli jste si, okopu koaličního partnera, sebe posílím. Kopete si hrob - společný. Vaše budoucnost byla v úspěchu. Mohli jste ho dosáhnout, teď je vaše budoucnost v hrobě. To nikdo nikdy nepochopí. 
	Nad výkony VV lidé žasnou. Odtud přicházejí nejtvrdší rány vládní koalici. Nešťastná Kočímá pravdu, nahrávat tajně lidi v soukromí je zločin. Nikdo to nevyšetřuje, je to zbraň ve smradlavém politickém zápasu. Jenže co Kočí říká, je také zločin. A tak dále. Lidé se fízlovat nemají, VV se fízlují a spodní prádlo, které tím zločinným fízlováním ukazují, je stejných parametrů jako to fízlování. Proč to dělají? Máme věřit takové hlouposti, že dá někdo té Kočí sto milionů? Chce se to od nás. Bártovo (a spol.) údajně opilecké mudrování děsí hlavně tou nízkou kulturou a tím fuj vkusem, který jiní politici většinou nějak maskují. I v demokracii se krade. Veřejné peníze kradou politici, kdo jiný. Když je chytí, zavřou je a jede se dál. Není pro partaj hanba odvrhnout své shnilé údy. Hanba je (běžná u nás praxe) neodvrhnout je. U nás není zločin (či nezločin) politiků důvodem k trestu, nýbrž k politické bitvě, v níž vítězí víc proříznutá huba. Tato původně suverénní vládní koalice stojí před katastrofou. Její původ je nepochopitelný. Je to harakiri. Milá vládo, můžeš zkusit už jen jediné: vyhodit VV z vlády a poprosit ty poslance VV, v kterých něco slušného je, o podporu reforem. Nevím ale, jestli by se někdo z VV přihlásil, a nevím, jestli by tomu uvěřila nějaká veřejnost. 
	Krteček lítá vesmírem, vláda kulhá, je slepá, VV zapáchají, každý fízluje každého, policie nejedná, Nečas je slušný. Opozice na startu. Už teď slibuje nereformy. Je tu důležitá politická teze: vlády dluhy neplatí. To se bude líbit. Díky tobě, vládní koalice. Můj kůň kulhá, je slepý a prašivý. Jiného koně ale nemám. To psal drzý Bertolt Brecht o svém komunismu. Že nám tutéž úvahu nabídne politika ve svobodném státu, to jsme nečekali. Zkusme tu iluzi odmítnout. Ale z toho mrazí: kůň je prašivý a přichází nový prašivý kůň. Vyvázne jen ten krteček. Uletěl do vesmíru. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Pět milionů Čechů na Bahamách
13.5.2011    Mladá fronta DNES    str. 12    Názory
    Karel Steigerwald        
Haiku Karla Steigerwalda komentátora MF DNES 

Ve světle boje proti korupci, kradení a loupežím přišla zpráva, že soud odložil na neurčito proces s agentem Minaříkem. Je obžalován z pojistného podvodu. Proces běží už patnáct let. Zemřel soudní znalec a soud musí jmenovat jiného. 
	Minařík je přeborník. Předešlý soud kvůli přípravě pumového atentátu ve Svobodné Evropě trval 14 let. První rozsudek padl v roce 1993, pak následoval vír odvolání, rozsudků, odvolání. Vždycky se našel soud, který agenta odsoudil, a soud, který ten rozsudek zrušil. V případě pojistného podvodu totéž. Rozsudky střídá rušení rozsudků, v mezičase jsou ohromné prodlevy. Jeden z aktérů tohoto dada řekl: Byl jsem na mrtvici, když se spis dva roky válel v Praze a pak se najednou vrátil do Brna. Bývalí rozvědčíci spolu drží. 
	V haiku jsme debatovali o tom, proč byl soud odložen na neurčito a jak dlouho trvá jmenování nového soudního znalce. Neshodli jsme se. Optimisti tvrdili, že to je otázka dní. Pesimisti naopak, že je to otázka let. Než se znalec v seznamu najde, než mu zavolají, jestli je doma, než znalec zvedne telefon, než se prozkoumá, jestli znalec věc skutečně zná, uplynou roky. Může se stát, že během té doby i nový znalec zemře a vše zas začne od začátku. Když neumře, může spis ztratit. Nebo ho pošlou do Olomouce, omylem. Možná má příští znalec jiný telefon a přestěhoval se do Humpolce. Najít ho, zas pár let. Nebo se ozve paní znalcová, že je Pepa v Belgii a zavolá, až se vrátí. Pepa se vrátí v říjnu a v únoru řekne, že by do toho šel, ale až v létě. Pak zavolá paní znalcová, že Pepa už to nedělá. Soudný člověk uzná, že tohle vše spotřebuje pět až šest let. A jestli budou mezitím u soudu malovat, může z toho být let deset – mistr malířský si z posudku znalce udělá čepici, to se to pak blbě soudí. 
	Věc s bombou se také vlekla. Spisy lítaly čtrnáct let jak ptáci sem tam po soudním nebi, jindy zas spaly v právnickém kurníku. K. H. Borovský říkal o soudech, že jsou to samci, kteří soudí, jen se práší, a všechny paragrafy mají v jedné patrontaši. Dnes je to obráceně, soud samce nepřipomíná, spíš bázlivého eunucha. Paragrafy má v mnoha taškách, sám neví kde. Otevře jednu tašku, druhou, hledá, nenachází. A najednou prásk ho, vystřelí rozsudek. Vyšší soud otevře jinou tašku, prásk ho, rozsudek je zrušený. A znova. Tašek s paragrafy je nekonečně, zaprášení eunuši se v nich hrabou rok, pět, patnáct. Co nedorazí k soudu, to usne na policii. Četli jsme v novinách vtipně a výstižně: Policie případ analyzuje. To znamená, čte o něm v novinách. 
	Je teď v módě hon na korupčníky. Brousí se šavle, až jiskry lítají. Padají ministři z korupčního ministerstva, je spousta přednášek, co korupce je, sepisují se protikorupční devatera. Ke korupci se modlí denně každý pořádný politik. Vzniklo nové protikorupční podpředsednictvo vlády. Bude tam třináct statečných. Ti korupci vyhladí, pokud nezašantročí vyčleněných dvacet milionů. Dočkali jsme se už tolika prohlášení prodchnutých nenávistí ke korupci, že by se z nich i doživotí dalo umotat. Jen korupčníka jsem zatím žádného neuviděli – krom několika malých korupčních mřenek, které jsou stejně nevinné, protože si to už nepamatují. 
	A dobře, že tak. Kdyby nedej bože došlo k soudním procesům, následovalo by peklo. Rej spisů, jejich usínání, ztrácení, nalézání, úmrtí soudců, hlídačů, písařek. Soudní války: ten odsoudí, druhý zruší, třetí vrátí, ve čtvrtém soudě bezdůvodný požár. Půl národa v teplákách, ve vazebních sálech nedostatek ešusů a lžic, pročež vazebníci propuštěni a na útěku. Představte si, pět milionů Čechů na Bahamách! 
	A definitivní zrušení rozsudku za korupci přebírají po sto třiceti letech pravnuci osvobozeného pachatele. Číslo je to reálné, vzniklo aproximací Minaříkových procesů. Tím stará korupce vyřešena. 
Ale, hrůzo, mezitím se hrne korupce nová. Stará korupce jí musí uvolnit místo. 

Foto popis| Foto popis|

Demise
12.5.2011    Mladá fronta DNES    str. 12    Názory
    Karel Steigerwald        
John odešel. Ulevilo se mu. Postavení vlády se zhoršilo 

Radek John odešel. Asi se mu ulevilo, ale vládě přitížil. Jeho vládní kariéra ničím neoslnila, postupně získával pověst neschopného ministra a loutkového předsedy strany. Odmyšleno od politiky, je jeho odchod rozumné řešení. Jenže od politiky se nikdo neodmyslí. Johnova demise otvírá nové kolo vzájemných osobních bitek, nepochybně mnohem bezohlednějších. Naděje na pád této nejpevnější vlády se zvýšila. V třeskutém boji o rekonstrukci vlády, rozuměj o pozice tří koaličních stran, definitivně zanikne každé reformní úsilí. John si od demise slibuje opak: urychlení reformních snah. 
	K demisi má tyto důvody: nedostatečnou podporu svého protikorupčního úsilí, malou aktivitu v přípravě reforem, odklad rekonstrukce vlády, zasahování premiéra do výběru Johnových spolupracovníků. Nemá také jistotu, že by se v budoucnu neobjevily další obstrukce. John patrně neporozuměl smyslu politiky. Důvody k demisi, které uvádí, jsou důvodem k tomu, aby zůstal. Aby jako politik chlapák, jímž se cítí, bojoval a porážel minulé i budoucí obstrukce, aby si podporu vybojovával, aby se prostě stal politikem vítězným, který korupci na hlavu porazil. John však, jak svou demisi podává, není žádný chlapák politik, spíš jen ufňukané princátko, kterému šlápli na prstíček. Jen dítě či nějaký naivní člověk žijící ve skleníku si může myslet, že boj s korupcí je hladká záležitost. Je to záležitost nejsložitější, nejnamáhavější a nejtvrdší. Je to výzva pro chlapa. Jak ji John naplnil či naplnit zamýšlel, nebude si pamatovat nikdo. Nikdo také nebude vědět, jaké bitvy John prohrál a kdo byli ti žabáci na prameni Johnových plánů. Na bitevním poli s korupcí po něm zůstane jen řečnění a chlubení. Místo toho, aby ukázal prstem na ochránce korupčníků, aby uvedl jasný příklad, kdo a jak brzdí vymítání korupce, zůstane po něm žabomyší spor o Moroze, jako by se bez Moroze boj proti korupci neobešel. Moroz nemá bezpečnostní prověrku. John se stále tváří jako ublížený anděl a Věci veřejné bez ohledu na jejich maléry předvádí jako hnízdo vymítačů zla. A to jsme přeci chtěli, my antidinosauří voliči, takovou chlapskou partu neúplatných. Však nám slíbili, jak se zlem zatočí. Místo toho máme jejich obálky, Babákovy miliony, Bártovy projevy a pletichařící slečnu. A navrch, jako obvykle v českých koalicích, permanentní zákopovou válku uvnitř vlády. 
	Celá Johnova demise působí chabým dojmem, jako rána z milosti, kterou si uštědřila mátožná politická figura. Průvodním (a mnohem důležitějším) jevem je však rána z milosti uštědřená celé vládní koalici. Prognóz, co bude dál s vládou, se vyvarujme. Naše černé předpovědi by mohly politiky zbytečně inspirovat. Ostatně mají vlastní fantazii a jejich činy obvykle naše úvahy překonávají. 

Silný mandát? Danajský dar 

Rezignací uvedl John události do nového chodu. Je na prezidentovi, aby musel jako obvykle říci: máte-li krok A, máte jistě také krok B. Ale je v tradici naší politiky, že žádný krok B nikdo nezná a nechystá. Už mnohokrát jsme byli svědky patetického spouštění lavin, které letěly čert ví kam. Političtí pachatelé vždy k tomu říkali: vědomi si plné vážnosti, situace je neudržitelná, čest nám nedovoluje... a tak podobně. Kolikrát už byla politika jen poskakování kolem té spoušti po lavině? Chce John, potažmo Bárta pád vlády? Ví, co bude pak? Chce tak pozvednout klesající zájem lidí o VV? Jde s kanonem na vládu, aby dostal do vládní kanceláře Moroze? Je Moroz záminkou k snadnějšímu úprku vysíleného ministra? 
Ani nejzavilejší skeptik si před rokem nepředstavoval, že vládnutí nejsilnější koalice se do roka smrskne na osobní spory a vzájemné otloukání. Místo transformačního étosu oslovuje vláda veřejnost korupčními skandály jako každá předešlá. Skandály se vrší, neřeší, staré odpadají, do popředí se tlačí nové. Už to nikoho nezajímá, převládá obecné (a nespravedlivé) lidové přesvědčení, že tam nahoře je to všechno jeden gauner. Pozoruhodné promluvy andělské slečny Kočí, které bezděčně ilustrovaly svět politiky jako svět hulvátských pletichářů, lidové znechucení jen posílily. 
	Paradoxní je, že zdrojem politického neklidu jsou zrovna Věci veřejné. Před volbami se nabízely jako energická očista. Nevyhnul se jim za jediný rok žádný obvyklý skandál. Staly se tak normální českou politickou stranou plnou novopečených dinosaurů, což muselo jejich voliče hodně roztrpčit. Roztrpčeni jsou přirozeně i voliči ostatních stran vládní koalice. TOP 09 a ODS nezůstávají za VV nijak pozadu. Mají víc zkušeností, jsou mazanější, ale trapností se stejně vyvarovat nedokážou. 
	Zdá se, že silný vládní mandát byl danajský dar. Za časů chatrných koalic jsme jejich rozviklanost přisuzovali právě slaboučké vládní moci. Vládu bourala zdvižená ruka jedné paní či pána, u moci je drželo zasmrádlé přebíhání jiného pána či paní. Dnes tu máme vládu mimořádně silnou. Přesto disponuje už jen jediným étosem. Tím je Nečasovo přesvědčení, že krok za krokem, že přesná čísla, že rozum, že argument a zdvořilost. Jako motor vládnutí je to málo. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Co s tvorem, který by čural na rov TGM?
11.5.2011    Mladá fronta DNES    str. 09    Názory
    Karel Steigerwald        
Pan Abatte z Francie se rozhněval na Korán. Nejprve ho zapálil, pak zas počural. Soud došel k závěru, že nepřekročil hranice svobody vyjadřování. Problém je, že ho islamisti asi zabijou. Mají hranici svobody vyjadřování umístěnou jinde. A jsme rázem uprostřed divokého sporu islámu s bělochy, uprostřed bomb, explozí a krve. Malicherná příhodička čurajícího pána, jakých u českých silnic jsou vedle stojících aut plné pangejty, vrhá na velikost toho terorismu podivné světélko. Zatímco my si myslíme, ať si každý čurá, na co chce, když je to jeho, islamisti mají hodnoty, na něž se čurat nedá. Této malichernosti se tolerantní občané pyšně diví.
	Stojí za úvahu, jestli i my máme něco, na co čurat nelze.
Čehož hanobení se trestá i zabitím. Jiná úvaha pak je, jestli mají mít lidé hodnoty, na které nečurají, ani když je popadne vztek. Ať si to každý zváží sám. Vymezí tím i své občanství. Panu Abatteovi se Korán možná samou vášní vznítil. Bezradný Abatte ho chtěl zachránit, použil (jako český tramp) čurání. Z toho mu povstaly oplétačky. Připadá vám to směšné? Cvičte svou toleranci: jak byste naložili s tvorem, který by čural na rov TGM? Aha, to už je jiné kafe než Korán.

Obr Arťuchin žere hokejisty, Jandák chce být prezidentem
10.5.2011    Mladá fronta DNES    str. 11    Názory
    Karel Steigerwald        
Když někoho zkrvavíte na ulici, čeká vás soud, rozsudek, trest. Někdy vás potrestají, i když to uděláte v sebeobraně. Když se to děje na ledě mezi hokejisty, trestní zákoník přestane platit. Rozhodčí hvízdne, což je jakási amnestie, a bruslí se dál v terénu úmyslného ubližování na těle. Právní pedant by si dělal čárky: za jeden zápas desítky trestných činů! Jenže hokej je hokej. Pro dobrou věc musí trestný čin jít stranou. Pro toto volné pojetí práva mají Rusové mimořádný smysl, proto tleskají zkrvaviteli, obru Arťuchinovi. V moderní době je módou dávat do zákonů všechno. Zákon o Arťuchinovi a jeho surovostech zatím chybí. 
	Dost ale bruslí: záhy, za dva roky, bude volba prezidenta. Kandidáti se už scházejí. U minulých voleb se většinou opakovala táž situace: jeden možný kandidát proti proměnlivému uskupení kandidátů nemožných, náhodných, nepravděpodobných i fantazmagorických. Zvolen byl nakonec pokaždé ten možný. Jména, která se objevují nyní, jsou vesměs možná. To je zlepšení, které by mohlo přinést skutečnou volbu čili výběr. 
Stín na tu sadu vrhá jen svérázný mudrlant, poslanec Jandák, kterého posedl zlý duch a také by kandidoval. Řeklo by se, že ztráta soudnosti už z politických hlav vymizela. Omyl, sebeklam je věčný. Pro národ se rád obětuje kdekdo. A Jandáka by také kdekdo volil. 
Když Jandák myslí, je legrační. Ale citlivější tvor se přitom stydí.

Astrolog, šaman a lidožrout, hvězdy České televize
4.5.2011    Mladá fronta DNES    str. 11    Názory
    Karel Steigerwald        
Česká televize věnovala nejslavnějšímu z trojice současných hrdinů (slečna, co si vzala prince, papež, který bude svatým, a bandita, který svatým být přestal) mimořádně dlouhý Hyde park. Terorismus je silné a vážné téma, pro televizi veřejné služby jak dělané. Zato Hyde park sám je žánr podivný: aréna podivínů, teoretiků světových spiknutí a všelijakých domnělých nitek, které opřádají zeměkouli. Angažují se v něm i různí nenávistníci, zakyslé povahy, roznašeči drbů a jiné jedovaté jazyky. Jedna z těchto postav, astrolog a filozof neuchopitelných věcí, vystoupila se svými tajnými nitkami a metafyzickými souvislostmi v Hyde parku jako dvouhodinový binládinovský odborník. Astronom Grygar, kdysi předseda Rady ČT, sám vědec, tuto benefici pavědy asi nepřežil. Vymítání pavědy, bludů, čtečů osudu z kávy a jiného čarodějnictví z ČT věnoval mnoho energie. Marně. Dnes se i v televizi veřejné služby dělají debaty podle vzorce „pitomostí pobavíš“, ne podle vzorce „lidé myslí a mluví“. 
	Astrolog nadehvězdna v politické debatě odborníků, horoskopec Baudyš, je pěkným příspěvkem k tématu, co to je televize veřejné služby. Okénka lidožroutova a přednášky šamanovy se dožijeme brzy. Také zaujmou a pobaví.

Víme, kdo řídí harakiri vlády
29.4.2011    Mladá fronta DNES    str. 10    Názory
    Karel Steigerwald        
Haiku Karla Steigerwalda komentátora MF DNES 

Kdo to řídí, by zajímalo každého. Harakiri není přeci samo sebou. Uvelryb – budiž. Najedou na břeh a hotovo. Asi vědí proč. Nebo sloni. Jdou do houštin. Když tam jdou politici, je to proti přírodě. Když to dělá vládní koalice se 118 hlasy, musí to někdo řídit. My, jako haiku, jsme tomu na stopě. 
	Odposloucháváme je. Zdálky je fotografujeme. Čteme, co napsali. Sledujeme v blátě jejich stopy, jinudy už nechodí. Lezeme jim do ložnic. Necháváme se sami nahrávat, abychom je načapali. Lezeme se slečnami do vířivky, na to je lákáme. Chodíme okolo s igelitkami a čekáme, kdo nám tam vsune milion. Pomalu nám svítá. 
	Něco tady prorůstá. Každá politická strana to má. Stačí, že je u moci, hned to na ní bují. Jen opozice si myslí, že to nemá. Zapomněla, co na ní rostlo za bejlí, když u moci byla. Taky se sama podřízla. Máme u nás politický unikát: každá vládní koalice vraždí sama sebe. Ráda by už byla v hrobě. Proč? Protože je řízena opozicí. Česká vládní koalice je v dějinách koalic výjimečná. Vznikla, aby dostala opozici k moci. Naivní volič si myslel, že volí nějaké politické strany. Volil prodloužené, zevnitř dávno vyžrané výsadky opozice. Skočil na návnadu, proti které je plán ABL jen výplod žvanilů. ABL nasadila jen Bártu a pár nemehel, opozice nasadila celou vládu. Nečase, knížete i toho Bártu. Byly obavy, že do vlády proroste zločin, pak že proroste podnikání nebo Sazka Arena – ale je to opozice, kdo se vlády zevnitř zmocnil, vyžírá ji a vládne. 
	Naše odposlechy a jiné materiály to dokazují jasně. Celý ten bohatý seznam vládních pitomostí se jinak vysvětlit nedá. Copak by někdo sám od sebe dával, je-li sám holej zadek, šest vypůjčených milionů své straně? Copak by někdo soudný dělal puče s političkou formátu Kočí? Copak by někdo sám od sebe rozzuřil všechny policisty a pak si vybral dvacet milionů na nový úřad? Copak by někdo, milý Nečasi, vyháněl z vlády koaličního partnera, kterého vyhnat nemůže a jehož vyhnání by znamenalo konec vlády? Copak by někdo odíral vlastního asistenta o pár utrápenejch tisíc? Copak by se někdo se svou nalomenou pověstí nabubřele pasoval na cara morálky – v útoku na koaličního kamaráda? 
Copak by se někdo s máslem na hlavě znovu ztrapňoval a hrozil odchodem z koalice, kde dávno nemá co dělat? Copak by vláda až do zemdlení mlátila sama sebe po hlavě Bártovými vejklady, aniž by vyzkoumala, jak vlastně prorostl, co chystá a rozjel? Kdo ubíjí ministra armády, aniž by se zjistilo, co a kdo kde ukradl? 
	To vše a další, čtenář si sám doplní, je soubor vládních činů, kterým se říká transformace. Víc si my nepamatujeme. Nic dalšího o nich nevíme. Opozice je řídí mistrovsky. Vypadají jako banda hlupáků. Když něco udělají, hned si říkáme: mistrovsky to opozice narafičila. Moc se k ní už sklání, prstem hnout nemusí. Sobotkovy a Haškovy rozklady jsou jen pro oko, řídí se to zevnitř. Poslední úder bude, až vyjde z nahrávek najevo, že kníže je oboustranný levoboček, syn hostinské a hajného. To vše nemá s politikou nic společného. Politika začne, až přijde Sobotka, Rath, Bárta a Filip. Jenže to už začne druhé dějství: bývalá koalice rozežere novou koalici zevnitř. Řídí se to navzájem. Vláda, opozice, červotoči a ti zevnitř rozežraní.

Fízlování Nahrál si vás kamarád? Nahrajte si ho taky
27.4.2011    Mladá fronta DNES    str. 08    Názory
    Karel Steigerwald        
Kolem nahrávání je mela. Přivolalo i další hlasování o důvěře vládě. Nahrávky ukazují, že je prohnilá. Většina nahrávačů dopadla dobře. Mají, pokud jsou odhaleni, nárok na uznání, protože odhalili něco, co lidé nevěděli.

Může to být celonárodní zvyk. Nahrávání je levné, přístroje jsou maličké, všude je skryjete. Lidé se odjakživa chovají jinak v soukromí, jinak na veřejnosti. Volí jiný slovník, uvažují jinak, většinou drsněji a ve zkratce. V soukromí vznášíte hrozby a kletby, které nemyslíte vážně. Vyjadřujete semetaforicky. Klidně pronesete: já toho kluka zabiju, jestli nepřijde včas domů. Když se ta věta objeví jako titulek v novinách nebo ji váš hlas řekne v televizi, zamrazí vás. Právem, stal jste se člověkem, který vyhrožuje vlastnímu dítěti vraždou. To už se dá i vyšetřovat. Když my lidé ztratíme právo na intimitu, změní se náš život v peklo. Soukromí potřebujeme stejně jako teplo, jídlo a sex.

Mají z ostudy kabát

Poslanec VV prý vydíral svého asistenta. Bral mu plat pod záminkou, že je to pro partaj. Asistent si jeho řeči nahrál. Nahrávku zveřejnil. Poslanec je namydlenej. Faktem nahrávání se nikdo zabývat nebude, každého potěší, že nahrávka odhalila darebáka. Stejně dopadla poslankyně Kočí. Říkala ohromné hlouposti, výmysly a možná i pravdy kamarádovi, který to nahrál a zveřejnil. Kočí má po politice, navíc kabát z ostudy. Vypadá jako hlupačka nebo slabomyslná. Sama nepochopitelně tvrdí, že chtěla těmi kecy usvědčit nahrávače. Měla ale smůlu, kecy zlidověly, nahrávače nikdo netrestá. Podobně dopadl nahrávač Tlustý. Ten nahrál dokonce sám sebe - jak leze do vany s nějakou slečnou. Záhadným účelem nahrávky měl být boj proti nahrávkám. Tlustý ale upadl do hanby a další politická šprycle se pod ním zlomila.
	Kolem nahrávání je mela. Přivolalo i další hlasování o důvěře vládě. Nahrávky ukazují, že je prohnilá. Většina nahrávačů dopadla dobře. Mají, pokud jsou odhaleni, nárok na uznání, protože odhalili něco, co lidé nevěděli. Terén pro jejich práci je obrovský. Spousta osobností ještě nahrána nebyla - a přitom, ruku na srdce, každý z nás něco má, co by nerad viděl v televizi či v drápech pomstychtivého souseda. Nahrávat intimní život lidí je snadné. Může se do toho pustit každý amatér a stojí to pár korun. Možná jsou nějaké zákony, že se to nesmí, ale těch se nebojte, nebere je nikdo vážně. Vážně se bere, co tajné nahrávky odhalí. Kdo se tajnému nahrávání brání, asi chce něco nepěkného zakrýt. Jeden z povedených šéfů policie před časem tvrdil, že kdo žije řádně a nic špatného nedělá, nahrávky se bát nemusí. Do boje proti nahrávkám se raději nepouštějte, ulpí na vás podezření, že chcete tajit nějaká svinstva, která obvykle nahrávky odhalí. Raději si dávejte pozor na hubu. Nikdy nevíte, jestli už vás nenahrávají. Ještě lépe, nahrajte si tajně sám každý styk s jinými lidmi, potenciálními nahrávači. Nahrávku archivujte, je to dobrá protizbraň amůže se také prodat.

Z věcí intimních se dělají veřejné

V politice je nahrávání přece jen novinkou. Čas od času se někde použilo, nahrávačům to vždy prošlo, a dokonce se jim to vyplatilo. S příchodem VV do politiky přišla také nahrávačská odbornost. VV dokonce přinesly novinku: místo aby strkaly mikrofony do postelí politické konkurence, nahrávají se navzájem. Z věcí intimních dělají věci veřejné.
	Výsledkem toho rozmáhajícího se nahrávání kdekoho kdekým je ohromná bažina žvanění, polopravd, smyšlenek, pomluv a faktů. Každý se v tom „materiálu“může přehrabovat, jak chce, vybírat k použití, co chce, a vysvětlovat ty smradlavé chaluhy po svém. Pro veřejné moralisty je to báječná strava. Pomocí odposlechů vychází najevo, jaký dobytek lidé jsou. Velcí odposlouchávači se stanou moderními hrdiny, idolymládeže. Budou to moderní vymítači ďábla z lidských myslí. To je to peklo, jemuž propadneme, až se intimní život lidí rozmetá a naše tajnosti budou prackamimoralistů pitvány na veřejných stolech. Každý si jistě pomyslí, co když ale nahrávání odhalí zločin? Pak je přece nahrávání správné. Ano, ale v rukou odborníků, omezovaných a řízených podle zákona.
	Politika je nahrávači amatéry prolezlá. Kdekdo sbírá kompro na kdekoho. Poslanec Zaorálek se nezalyká odporem k nahrávání, nýbrž odporem k tomu poslanci VV, který bral asistentovi peníze. Protože jde o politickou konkurenci, vidí v tom hnus nejvyšší. Když si jeho předseda Sobotka za poslanecké náhrady pořídí byt, nezalyká se. Když Bárta dává straníkům obálky, zalykají se všichni, ačkoliv jsou to jeho peníze a dát je může, komu chce. Když si politik Hulinský či jiný chodí promilionové odměny za posedávání v dozorčí či správní radě, nikdo se nezalyká. Jde ale o úplatek, dar či odměnu straníkovi - z veřejných rozpočtů veřejných firem.
	Média mají všechna ta nahraná nafilmovaná svinstva zveřejňovat či o nich informovat -je to jejich práce. Orgány činné se o němají zajímat - nejen o obsah, ale i o ty amatérské fízly. Kdo a proč se lidem hrabe v soukromí? Až začne na nahrávače dopadat ruka zákona, rizika jistě zváží. Zatím je čmuchání bez rizik. Jedinou obranou je - čmuchejte taky. To uvidíte, kolik špíny poteče z lidí.
	Jenže, můj bože, špína teče hlavně z nahrávačů a čmuchalů. A v té už se brodíme.

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Veselé a šťastné spáleniště
22.4.2011    Mladá fronta DNES    str. 14    Názory
    Karel Steigerwald        
Haiku Karla Steigerwalda komentátora MF DNES 

Unás v haiku jsme uspořádali dvě vědecké konference. Jednu na téma Spáleniště a druhou na téma Veselé a šťastné časy. Účast přijali vědci, politici, zpěváci a kouzelníci, čili vlastně hlavní složky společnosti. 
	Konference Spáleniště měla několik panelů: rozkradeno, prorůstání zločinu do podnikání a prorůstání podnikání se zločinem do politiky. Přinesla nářky, které všichni známe. Bída, zločinci, okrádání žebráků, banditi v uniformách, hrabivci v křeslech ministrů. Politika jako v Chicagu za prohibice. Rodinné stříbro zašmeleno. Loupež století za bílého dne. 
	Ne všichni účastníci panelů to vydrželi. Někteří se zastřelili, jiní emigrovali či volili Věci veřejné. Jasnovidci varovali: Spáleniště končí. Vše je rozkradeno, přichází bída a neštovice. Oponenti namítali, že ne. Stále je ještě co ukrást. Proto musí česká politika, ta černá můra, trvat dál. 
	Konference s názvem Veselé a šťastné časy také nepřinesla nic překvapivého. Odborníci spočítali, že republika prožívá nejlepší období za celé české dějiny. Lidé jsou nejbohatší, žijí v největší svobodě. Obklopeni jsou nejpestřejší civilizací, jakou kdy Češi měli. Nejvíc knih na osobu, nejvíc kořalky na hrdlo. První ve špeku a mouce! Zas první v pivu. Každý večer je víc divadelních premiér než obyvatel. Každý má auto. Supermarkety praskají ve švech. Kdo chce nakupovat, dokonce nemusí. Každý žije podle svého, nasycen, v teple a ve svitu televizních seriálů. Je jich tolik, že každý má svůj. To nikdy nebylo. 
	V zahraničí nečíhá nepřítel. Češi se nemají čeho obávat, leda snad sebe. Rusové a Němci na ně už nemůžou. Republiku nikdo nechce přepadnout či připojit. Češi se ze zvědavosti rozlejzají po zeměkouli. A vidí, že prožívají doma veselé a šťastné časy. Ani tuto konferenci všichni nevydrželi. Tolik štěstí – to se někteří raději zastřelili nebo volili Věci veřejné, jiní si ze zoufalství koupili domek na Floridě a natřeli ho z vděčnosti oranžově. 
	Výsledky obou konferencí nám vrtají hlavou. Jak to spojit? Strašlivé výsledky strašlivé politiky, buranství, neschopní žvanilové amazaní intrikáni rozkrádající stát zubožených lidí na straně jedné a na druhé straně bohatnoucí obyvatelstvo, blahobyt i za krize, prachatí odboráři, turistický lid, prosperita, požírání lahůdek, rozvoj ošacení, bezpečí a pěkné počasí. Tady něco nehraje. Teorie o spálené zemi a teorie o nejlepších časech země stojí proti sobě. Obě teorie jsou pravdivé. Mohou platit současně? 
	Asi ano. Mizerná politika a chytrý, pracovitý a podnikavý lid se nevylučují. Pro politiky je vždy lepší lid vynalézavý a aktivní než líný a neschopný jako oni. Na zdravé tělo lidu se politik lépe přicucne než na vpadlý hrudníček apatického lenocha. Navrhli jsme proto společenský model Veselé a šťastné spáleniště. Je funkční. Lidé se pobaví, zasmějí, pracují a bohatnou. Jejich předáci si nakradou, vše rozvrtají, nic nedokončí, tajně se nahrají a vyfotografují, pomluví se navzájem a bohatnou tím rychleji než veselý lid. Představme si kombinaci špatná politika, líný lid. Stejně špatná je i kombinace dobrá politika a pracovitý lid. To by vedlo k nesnesitelnému a ohavnému bohatství lidu. Před tím nás politika chrání. Dělá to odjakživa, jak včera správně připomněla Jana Bendová, dělá to i dnes. 

Foto popis| Foto popis|

Jeho Vysokoprapodivnost ozubený převor
21.4.2011    Mladá fronta DNES    str. 14    Názory
    Karel Steigerwald        
Vzniká řád, má ve znaku ozubené kolo. Jeho velmistr se dává titulovat Jeho Vysokoozubenost. Jde totiž o řád ozubeného kola, který chce přispívat k rozvíjení kulturních a mravních hodnot nikoliv snad mezi ozubenými koly, nýbrž v rámci České republiky i v zahraničí. Členové řádu se asi budou nazývat ozubenci a modlit se budou k ozubeným kolům. Celá ta povídačka by mohla znít někomu i vtipně, jako nějaká protináboženská recese zanícených vymítačů Boha. 
	Vtipné to však moc není, spíš mazané. Řád se vyvíjí z prostředí Dělnické strany - kdo neví, je to strana extremistická, holdující rasismu v jeho české pivní podobě. 
Ozubená kola vzývá i ona. Jejím krédem ale nejsou dělníci, nýbrž hned celý národ, do kterého ovšem ne každý patří. Kvůli potížím, rozuměj rvačkám, s těmi z národa vyloučenými mívá ta strana potíže s rozháněním a povolováním průvodů, demonstrací a jiných kraválů. Náboženské řády a církve k demonstracím a průvodům žádné administrativní procedury a ohlašování nepotřebují, asi se od věřících výtržnosti (oprávněně) neočekávají. Až se ozubenci založí, také nebudou ke svým kraválům už žádné formality potřebovat. Pak něco zakazujte, skulinka se vždy najde, třeba prapodivná.

Boj nekončí
20.4.2011    Mladá fronta DNES    str. 08    Názory
    Karel Steigerwald        
Nečas chtěl hodně, dostal málo. Víc by mu nedali 

Někoho nahrát, usvědčit, zhanobit, to je pouze špinavý pomocný politický nástroj, používaný jen zřídka politickými prasečkáři. Přináší pomíjivé efekty. Dělat dobrou politiku zakládá na úspěch trvalejší, ale žádná z parlamentních stran se k této metodě ještě neuchýlila. 

Dohodli se. Krize vládnutí v Česku tím nekončí. Sociální demokraté se škodolibě radují: koalice jedná pod vlivem úplňku. Radovat se nemusí: vládli stejně. Měli za jedno volební období tři podivné premiéry. Ti vládli tak, až nám z toho slezly nehty. Mají nad vládní koalicí jediný náskok: nevládnou. Až se k moci vrátí a s nimi figury grossovitého či paroubkovitého typu, úplněk zas zazáří a díry v rozpočtu taky. 
	O somnambulní politiku nemáme nouzi. Dohoda koalice je předscénou příštích rozvratů. Kubice jako ministr je třaskavina. Ing. Paroubek asi dostane z této postavy infarkt. Divit semu nikdo nemůže. Pro ČSSD je Kubice skvělá protizbraň: koho jste to tam dali, vy lumpové! Kubice přišel kdysi s prorůstáním zločinu do politiky. Jeho zpráva otřásla politikou, ale nikdy jsme se nedozvěděli, jaké to byly důkazy a jak to tehdy bylo. Dnes prorůstá do politiky byznys. Dokazují to řeči Víta Bárty. Nikdy se nedozvíme, jak to dnes je a co ty řeči dokazují. 

Koalici drží pohromadě jen strach 

Krize je přesto zásadní a patrně neřešitelná. Koalici drží pohromadě jen strach z preferencí ČSSD a KSČM dohromady. Jen se trochu otřepou, pustí se zas do boje. VV hrozí už dnes: vládu podpoří jen podmínečně. Mají podmínky, které má i Nečas. Ale o ty nejde, jde o ten výhrůžný tón. O čem se tedy týden v koalici jednalo? Krize, velevážení, je trvalá, ponorná, bloudivá a neviditelná. 
	S poslední dohodou koalice není spokojen nikdo. Kubice je možná dobrý odborný typ, jako politická figura je to vyjádření vůle vyvolat další konflikty. Proč je koalice potřebuje, není jasné. Nečasovi vytknou jeho voliči ústupky. Exponenti ABL nepadli, John dostal trafiku. Proč jsme ty žáby tedy žrali? Pokud měl někdo politický plán vyhodit jednu koaliční stranu z vládnutí, měl plán nesmyslný. Dokonce ani motiv k tomu není jasný. A provedení? Primitivní komplot politického šíbra s plavovlasou lovkyní přeběhlíků? 
	Naše politika, lhostejno které strany, nemá jasno v tom základním: že se nedělá odposlechy, úplatky a udáváním, nýbrž vládnutím. Někoho zkoupat, zhanobit, to je pouze dosti špinavý pomocný politický nástroj, používaný jen zřídka a jen politickými prasečkáři. Přináší jen pomíjivé efekty. Dělat dobrou politiku zakládá na úspěch trvalejší, ale žádná z našich parlamentních stran se k této metodě ještě neuchýlila. Škoda, vyplatila by se jí. 

Odposlechy a nahrávky neskončí 

Dohoda se nemusí líbit ani části ODS. Prorůstání výzvědné agentury nebylo zamezeno, agenti nepadli. Aměli - prý za každou cenu. Nikdy nedopustíme, aby agentomanie a podnikání prorostly do vládních sfér. To jsou pěkná slova, ale smysl mají nepochopitelný. Kdo chce odposlouchávat, nahrávat, kompromitovat, udávat, nepotřebuje k tomu žádnou agenturu. Každý okresní citron či jiný lump mu to zařídí za půl dne. Vždyť i tu Kočí nahráli členové strany VV, ne zruční agenti. Požadavek čistoty je ryze formální, bezobsažný. Je to, jako když se KSČM omluví - na podstatě komunismu to nic nemění a žádat tu omluvu je jen pošetilé. 
	Teoreticky vzato by do kriminálu měli jít ti, kdo výplody té politické slečny nahráli. Trestat usvědčené nahrávače, fízly, udavače a podplácené figury by bylo efektivnější než teoretizovat o tom, jak Bárta rozestavuje padouchy do státních sfér. Své lidi si po příchodu k moci dává do struktur každá politická strana. Málokdy je však tajně platí soukromá firma. Ale teorie u nás vždy platí víc než praxe, která nikoho nikdy nelapí a nepotrestá. Však víte, noviny toho bývají plné, ale u soudu je věčné ticho. 
Nečas chtěl hodně, dostal málo. Víc by mu stejně nedali. To s ODS zacloumá. Její sekerničtější část bude plodit nepokoj. Zvědavci už nyní hloubají, jestli to bude stát Tluchoře krk. Indicie, které ukazují na jeho osobní intrikánské aktivity, může někdo obratný umotat v oprátku s bohulibou tezí, že operovat v terénu přeběhlíků se konečně přestane vyplácet. 
	Nedobře je na tom i ten Bárta, dnes jakoby vítěz. Jeho chvástavé teorie o uchvácení moci ve státě jednou firmou jsou naivní a neosvědčily se. Už nyní mu rozhlodávají jeho osobní stranu. Takové hlodání obvykle zvyšuje politickou agresivitu. 
	Dějiny se umějí lidem smát: nejsilnější středopravá vláda, jakou kdy země měla - a výsledkem je hluboký pád středopravého vládnutí. Naději na zlepšení chová jen málokdo. Vyskočit z lodi není kam, tak se jede dopředu. Koalice brnká o nervy voličů - co dokáže krom toho, že se ještě tři roky udrží u moci? Vezme do ruky vládní program a uskuteční ho? Myslíte? Tak to je vás už málo. A přitom je to pro vládní koalici jediné východisko: věřit, že po případných třech letech úspěchů voliči na dnešní rozklad zapomenou. No, víra je to odvážná, ale nic jiného už Nečasova vláda nemá. 
	Leda by ji příští týden VV položily. Vládu by si vzala už teď ČSSD s podporou stále žravějších komunistů. Ten zázrak by jí umožnila politika pikantních politických slečen v brýlích, tichých slušňáků bez energie a protřelých pletichářů moci. Čemuž dohromady se omylem říká - pravicová politika. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Klepna, klisna, klusna
15.4.2011    Mladá fronta DNES    str. 12    Názory
    Karel Steigerwald        
Haiku Karla Steigerwalda komentátora MF DNES 

Titulek je podivný, vysvětlení přijde až na konci. Dnes je v haiku seminář o slovu. Češi slovo milují a rádi se mu klaní. Slovo má mnohem větší význam než skutečnost. O tu se zajímá málokdo, protože skutečnost je proti tomu, co se říká, pouhé nic. Slovo je vše. Rádi slova sepisujeme do prohlášení. Rádi vytváříme nová, slov je nekonečné množství, mnohá jsou ještě neznámá. Například: pravdolež, lžopravda. Rádi slova nahráváme, kopírujeme, fotografujeme. Mnozí umí slovo i namalovat. 
	Národ písmáků se slovu klaní. I v poslední aféře, která srazí tuto zem do pekel, hraje slovo hlavní roli. Co kdo napsal, řekl, nahrál - to jsou reálné zbraně politiky. Co kdo navrhl, udělal, prosadil, zařídil - to jsou činy snílků. Neznamenají v politice nic. Obdiv si nevysloužila předsedkyně Sněmovny - odmítla se slovy, nahrávkami a dalšími důkazy o slovech zabývat. Ocitla se tak mimo hlavní proud politiky. 
	Z úcty ke slovům vyplývá vážnost k udavačům, agentům, fízlům a ostatním odborníkům, kteří se slovy zabývají. Co kdo řekl, co napsal, co podepsal, co nepodepsal - to je skutečný český svět. K slovům patří i protislova, k podpisům protipodpisy, k nahrávkám protinahrávky. Teprve v tomto prostředí český svět kvete. Co jste to řekl?! Proč jste to nahrál až dnes?! Proč jste to neřekl nám?! Proč lžete?! Já nelžu, já testuji terén! Použila jsem cílenou lež, abych zjistila pravdu. Nešlo o odposlech, nýbrž o rozbor prostoru. Pozor, vzduchem letí cílená mystifikace. 
	Kdo nedává k dispozici žádná slova, jako by nebyl. Mlčí, jedná, co dál s ním? Člověk, který neříká slova, který je neslyší nebo nenahrává, je neschopné budižkničemu. Jak chcete zjednat spravedlnost, vyhnat brontosaurusismus, zaškrtit korupci a zlepšit platy v nemocnici, když nemáte žádná slova? I v Bibli jsou, píše feudál Hamlet, jen slova, samá slova a nic než slova. 
	Už v první kapitole evangelia sv. Jana stojí: Na počátku bylo slovo. To mu vnukli Češi. A hned řekli: to slovo může znamenat vůle, rozum, tělo, řád, myšlenka, Bůh, pluh a snop. V tom je skryta vášeň pro slova. 
Dělat z nich politiku. Sepisovat je, vrhat jimi po nepřátelích, opěvovat slovy své lidi. Jinde je politika zastarale o nějakém jednání, že se postaví mlejn, dálnice, vyhloubí se nebo zasype příkop, vztyčí či podpálí věž. Je to omyl, politika je o slovech. 
	My v haiku například nesmyslně napíšeme klepna, klisna, klusna a tváříme se přitom jako svatouškové. Jsou to však mocná slova, jimiž co plošnou lží klasifikujeme terén. Vy už si je sami přeberete. Vyvolají bouři, požár, otřesy a pět trestních oznámení. Přijdou výklady, co ta slova znamenají. My řekneme, že nic, že je to jen ta sonda, že libě znějí, však si ji přečtěte nahlas. Mezitím vyjde najevo nahrávka, v níž se haiku přiznává, že tím titulkem chtělo vyvolat bouři a že ho chystalo už od podzimu. 
	Politologové zjistí, kdo za tím je: John, Tluchoř a ten žrout tlačenek z Vysočiny. Na Hradě zas uvízne šachová figurka ve vzduchu. Žrout tam přijede, dá si becherovku a pojede zas do lesů. Cestou metne pár slov. Lovci brontosaurů je zvednou a udělají schůzi o slovech. Ta vyvolá další schůze a ty přivolají další slova. Ta se mezi sebou servou a my, milovníci slov, budeme šťastni. Hlavně, že se nic neděje, jen slet slov. Klesna, klosna, sosna. To je, pane, politika! 

Foto popis| Foto popis|

Prachy už je mají
7.4.2011    Mladá fronta DNES    str. 14    Názory
    Karel Steigerwald        
Předseda ČSSD Sobotka má pravdu - jestli Bártovi stačily k Drobilovu odchodu z vlády Michálkovy informace, měl se sám poroučet rychlostí blesku už včera. A co je horší, jeho soukromá strana by se měla dát na pochod za ním. 
Prý uplácel, špehoval politiky, vymítal dinosaury a korupci 

Je to hodně barevný osud - tedy pokud jsou všechna Škárkova tvrzení o ministru Vítu Bártovi a poměrech ve straně veverek pravdivá. Politika s prapodivnějším životopisem, než má Bárta, je těžko i v naší přepestré džungli pohledat. 
	Věci veřejné povstaly jeho zásluhou jako štít proti zlu, jako strana čistých. Teď mají na sobě všechno zlo, snad jen politické vraždy chybějí. Předseda ČSSD Sobotka má pravdu - jestli Bártovi stačily k Drobilovu odchodu z vlády Michálkovy informace, měl se Bárta poroučet rychlostí blesku už včera. A co je horší, jeho soukromá strana by se měla dát na pochod za ním. 
	Máme před očima prozatím nejdrsnější aféru této politické sezony. Pád nejsilnější polistopadové vlády, jejíž konec neočekával kromě opozičních rétorů nikdo, je na obzoru příliš reálně. Pokud se Škárkova tvrzení potvrdí, nastane nevyhnutelně. Představa, že se sedm poslanců VV prohlásí za nevinné, ze strany vystoupí a podpoří ve Sněmovně po zbytek volebního období zbytek koalice, je příliš nepravděpodobná. 

Naprostá krize důvěry 

Politikou ovšem Škárkova tvrzení otřesou i v rovině nepodložené. Veřejnost i politici nepodložené informace o politické konkurenci přijímají ochotně. V politice už se dávno zabydlelo riskantní, nesmyslné a často zneužívané pravidlo: pro politika neplatí presumpce neviny, nýbrž presumpce viny. Každý osočený je vinen, dokud se neprokáže nevina. Je to pravidlo krvežíznivé a devastující politický život - povzbuzuje chuť k veřejnému pomlouvání a obviňování. Má i charakter bajky o prolhaném pasáčkovi a vlku - když přijde sebehorší obvinění, a že chodí, lid to už nerozhází. 
Škárka není zbloudilý podivín, nýbrž místopředseda strany, byvší vůdčí duch VV. Příliš vysoká figura na to, aby jeho výroky byly brány jako banální politické pomluvy. Zažili jsme už leccos, ale aby místopředseda strany obviňoval předsedu z podvodů, z organizování a řízení tajného sledování a nahrávání politické konkurence, z uplácení vlastních straníků, to tu ještě nebylo. Ať už pravdivé či nepravdivé - zprávy o poměrech ve straně Věci veřejné jsou to děsivé. Voliči je vítali jako příslib nových poměrů, jako příchod poctivosti a slušnosti. Vítali ty rychle vzniklé politiky i jako meč proti dinosaurům a kmotrům. Teď mají asi oči pro pláč. 

Po vzestupu tvrdý pád 

Nekrolog za Věci veřejné se nikomu nebude psát lehce. Pevné zásady, mravnost a nekompromisní postoj ke korupci vynesly VV vysoko a vzbudily velké naděje. O to hlubší bude jejich pád. A konec reforem k tomu. Kdo jiný, když ne oni, a kdy jindy, když ne teď? Tak si to představoval volič - bude silná vláda, bude reforma a kára státu popojede kupředu. Jistě i opozice byla ráda - silná vláda udělá nepopulární, ale nutné reformy, které se z opozičních křesel dobře kritizují, slízne za ně na konci volebního období porážku a opozice vejde po volbách do Strakovky sklízet užitek z reforem. 
	Pokud se dnešní krize dostatečně rozhoří, že vládní koalici porazí, čeká opozici vládnutí s hořkým úkolem: udělat reformy, které měla dělat Nečasova vláda. Důchody, zdravotnictví, daně - tomu by se už nevyhnuli ani slavní Marťani s Paroubkem. 
	Záhadné je, proč by vlastně Bárta své politiky podplácel. Kupoval by si poslušnost? Mlčení? Zprávy o podplácení konkurenčních politiků jsme už zažili. Určitou odpornou logiku měly. Podplácení vlastních by bylo novum. A proč by Bárta podplácel tak nešikovně - tak schopný podnikatel v detektivní branži. Proč jim nedal formálně nějaké stranické platy - do toho by nikomu nic nebylo a nikdo by plat za stranické zásluhy a výkony jako korupci asi nechápal. Druhou záhadou je, proč se lidé diví, že Bárta stopoval lidi. Vždyť měl agenturu na stopování lidí. 
	Jeho zločinem zatím patrně největším je, že to stopování zapřahoval do služeb politiky -dokonce své vlastní. Páchali to i jiní politici -zapojováním různých složek policie do podobných služeb či krycím vytvářením policejních čmuchacích miniútvarů. Měli s tím různé potíže - věc vycházela brzy najevo, veřejně se kritizovala, policisti se bouřili, politikům to ubližovalo. Bárta to počínání zdokonalil: zavedl vyšetřovací policii soukromou, vlastní, osobní. Někdo možná rozplete, co bylo dřív: zda chtěl Bárta být politikem, a založit proto detektivní kancelář, nebo podnikal ve stopování lidí a napadlo ho, že se to dá využít i v podnikání politickém. Ať tak či opačně, jsme na vážné hraně orientalizace politiky - pokud tyto poslední aféry projdou a prošumí do zapomnění, jak je u nás zvykem, budeme v Orientě až po uši. 
	Co se smí, udělá pak každý: fízlování se stane normou, spotřeba korupčních peněz stoupne - bude obvyklé podplácet i vlastní lidi. Celý ten humbuk s dinosaury skončí zhoršením poměrů. Nebo ne: uvidíme razantní řešení, v němž spravedlnost zvítězí. Ale co to je - to razantní řešení? Než ho dnes někdo vymyslí, přijde hned zítra nová aféra. Větší než ta dnešní. Až se dech zatají, co kdo na koho prozradí. 

O autorovi| Karel Steigerwald komentátor MF DNES
Foto popis| O autorovi| Karel Steigerwald komentátor MF DNES
Foto popis|

Právo teče dopředu, dozadu, podle soudce u kormidla
6.4.2011    Mladá fronta DNES    str. 13    Názory
    Karel Steigerwald        
Dělnická strana a český lidový rasismus, či mírněji řečeno, česká lidová nenávist je problém jeden - a české soudy problém druhý. Předáci Dělnické strany byli odsouzeni za extremistické výroky na prvomájovém pochodu. 
Odvolali se a uspěli. Krajský soud zjistil, že městský soud porušil cenná ustanovení týkající se práva obhajoby, a kauzu vrátil dolů do města k opravě. 
	Někdo v tom může vidět vyspělost demokracie - vyšší soud kritizuje chyby toho nižšího a zjedná nápravu. To se může číst jako zvýšená kvalita spravedlnosti, ale také obráceně. 
Je na denním pořádku, že vyšší soudy vracejí případy pro různé nedostatky, většinou formální, ale do očí bijící. Městský soud omezil práva obhajoby. Jak je to možné? Proč je těch případů tolik, proč jsou ta pochybení málem běžná, proč tak často sledujeme ping-pong mezi vyšším a nižším soudem? A máme jistotu, že ten vyšší má vždy i vyšší pravdu? Proč se často právní názory vyššího a nižšího diametrálně rozcházejí? To je řečiště spravedlnosti tak široké, aby jím právo teklo tam i zpátky, po proudu i proti, podle toho, kdo sedí u kormidla? 
	Nedávno muž bránící majetek podle jednoho soudu zabíjel, podle druhého se bránil, podle třetího zabíjel... Rozum tomu dal amnestií až prezident.

Právo? Plzeň vás poučí: často jen řeči, jak zastřít bezpráví
5.4.2011    Mladá fronta DNES    str. 08    Názory
    Karel Steigerwald        
Nic není nám laikům jasnější než aféra plzeňské právnické fakulty. Přesněji: jasno bylo, když vypukla. Od té doby je stále temněji. Jasno bylo, že fakulta švindluje, že studenti nenapsali závěrečné práce, které měli napsat, že tam chodili nepřirozeně krátkou dobu a tituly a diplomy získávali nepřirozeně rychle. 
	Dnes je dokonale nejasno: očista se nekoná, všechno je zamotané. Postavení reformistů, kteří chtěli právnickou fakultu napravit, je chatrné. Sílu mají učenci, kteří žádné změny na fakultě nechtějí. Vehemence bývalého děkana a dnešního ministra spravedlnosti Pospíšila je ta tam. 
	Dávali tituly nezaslouženě – potrestat a odstranit ten nešvar, ten zločin, tu amorálnost. Jenže to je neřešitelný problém. Je trefné, že právě právnická fakulta, která by vší poctivosti a spravedlnosti být futrálem měla, je líhní kliček, fint, zákoutím předpisů a zákonů, líhní, v níž je radost pohodlně žít. Zprávu pro veřejnost o tom, jak se neřád trestá, fakulta nedala. Dala zprávu jinou: co všechno lzemazaně začarovat. Doktoři práva vysvětlují, jak je ta plzeňská záležitost problematická a obtížně řešitelná – právě z hlediska práva. Seděl by název Fakulta právních kliček. 
	Podvodné a nečestné získávání pochybných titulů je zřejmě národním sportem. První aféru s titulem, tehdy ještě v něžné podobě, měl kdysi lžidoktor Kalvoda. Od těch dob je hůř. Nejposledněji v tom vězí brněnská politická věrchuška – a budou jistě další. Politici mají nesprávný dojem, že titul nějak zlepší jejich politiku, případně vážnost, která není valná. Nevědí totiž, že ani vážnost těch titulů u rozumných lidí není valná – šedesát let se získávaly často divným způsobem. Padaly z nebe přímo do huby, přidělovaly je politické orgány. Dnes je plodí politické švindle. Už ty podezřelé obory: bakalář veřejné správy, magistr politologie, doktor kulturologie! Všimněte si: v oboru mezonů, spinových čísel či neutronových hvězd žádné švindle. Asi jsou to poctivé obory. 
	Bohužel nejde jen o jednu právnickou fakultu, jde o svět spravedlnosti v Čechách a na Moravě. Aféry jasné a přehledné umějí naše právo rozmělnit v záhady, které se nedají jen tak vyřešit – řešení je vždy obtížné, nepřehledné a nekonečné. Zkušený cynik by hned na začátku plzeňské aféry řekl: z toho pršet nebude, to se zašmodrchá. Naopak aféry nejasné a nedostatečně prozkoumané přinášejí často obvinění a rozsudek dřív, než se z nich při četbě novin vzpamatujete. Příkladů, jak se lidé pro kostrbaté počínání orgánů práva nedovolají či jak není možné čitelnou veřejnou aféru pro nekonečně školometské a bigotní výklady jasných zákonů rozplést, zná každý dost. V Plzni asi potrestají nakonec především školníka. 
	To si pak člověk raději řekne: K čemu mi takové právo, takové zákony jsou? V Plzni na právech podváděli. Kdo už je zavřený? Kolik je rozsudků, jaký trest? Jak to, že nikdo nesedí v kriminále? 
To abych také švindloval, když i ti doktoři práv. Ale hochu, řekne právník, v Plzni došlo bohužel k legislativně právním šmodrchanicím. 
Ty, laiku, se do nich nepleť, však už se to rozmotává, a protože je to obtížné, bude se to rozmotávat do skonání věků. Právo, nebuďte naivní, je jen takový schůdnější druh nepráva. 

O autorovi| Očima Karla Steigerwalda komentátora MF DNES
Foto popis| O autorovi| Očima Karla Steigerwalda komentátora MF DNES
Foto popis|

Kradl jsem, vraždil, ale mám na to účty
1.4.2011    Mladá fronta DNES    str. 12    Názory
    Karel Steigerwald        
Aktualita: syrský prezident Asad říká, že jeho lid vyžaduje jen pokrokové reformy, které on už brzy zavede, ale že se bohužel mezi lid vmísili nepřátelští agenti, kteří vyvolávají nepokoje a násilí. Proti těm musí vláda přísně zasáhnout, protože zákony platí pro každého. To připomíná nám pamětníkům soudruha Jakeše. Ten měl pro pouliční bouře stejné vysvětlení. Zdá se tedy, že soudruh Jakeš byl Arab, což se dodnes nevědělo. 
	Podobných poznatků máme v Haiku mnoho. Včera jsme studovali Bártu, který do svých hříchů (doutníky, labužnictví, auta) nechal nakouknout lid. Protože závist je nejoblíbenější vlastnost lidu, bude mít upřímný politik se svou otevřeností velký úspěch. Ostatní by ho měli následovat. Voliči mají právo vědět, co politici jedí, co si kupují, kam chodí a comají v peněžence. Říká se tomu otevřená politika a v zemi, kde se tolik krade, je to ohromně populární. Pravicoví politici semohou na voliče vytahovat, jak jsou bohatí, a vytahovat se mohou i politici levicoví, protože jsou také bohatí. Voliče to příjemně rozzuří. Levicové víc, protože nejsou na bohatství zvyklí. Mohou si za to sami, že jsou chudí. Už dávno mohli být také politiky, není to nic těžkého. 
	My v Haiku, protože se politice nevěnujeme, jsme chudí. Je v tom naše nezávislost a jsme také snadno korumpovatelní. Jenže nás nikdo nekorumpuje. Na okně máme krabici s penězi, kam si občas chodíme. Vezmeme pětatřicet korun v hotovosti a jdeme někam na oběd. Jindy je tam jen dvacka, tak si koupíme levnější doutník. Jsme na to zvyklí. S nacpanou peněženkou bychom mezi lidi ani nešli. Pokud o to budou čtenáři stát, mohou se na krabici přijít podívat. Teď je v ní sedmnáct korun, do večera možná přibude pětikoruna. Všechno můžeme doložit. V tom se politikům můžeme směle rovnat. Pod postelí jsme měli krabici na miliony, ale nikdo nám ji nenaplnil. 
	Podobně jako Bárta by se měli otevřít všichni lidé, nejen politici. Ukázat sousedům, co mají, kde to vzali, kam to schovali. Na to je zvědavý každý - kdo to neukáže, ať ztratí volební právo. Dnes to vypadá, jako by se krádežemi zabývali jen politici - je to omyl. Nikdo nemusí před lidmi něco tajit, pokud není darebák. Zatahujete večer rolety? Co skrýváte? Poctivý člověk nemá co skrývat. 
Ukradl jsem to a to, zavraždil jsem tu a tu osobu - přiznat to otevřeně, omluvit se případně, to je férová politika, poctivá. Zvlášť když u toho jsou i účty. Byla by to důležitá změna, nejenže by stoupla důvěra k politikům, i mezi voliči by se rozhostil klid. Nikomu by už nevrtalo hlavou, proč je ten parchant soused bohatej, kde to ukradl a koho asi zavraždil. Kradou a vraždí všichni, tak co má bejt - to by byla klidná, vyrovnaná a spravedlivá politická kultura. 
	A teď vážně: mnoho lidí se domnívá, že zveřejňování soukromí politiků je ochrana před darebáctvím. Že destrukce intimity člověka je součástí veřejného boje za počestnost. Mně je politika Bárty líto - proč se podrobil něčemu tak ponižujícímu, jako je veřejné prohlížení zásuvek a prádla - a proč si i on myslí, že byl povinen to udělat a že to nějak prospívá veřejné mravnosti? Vždyť to nic nedokazuje. Z nevinných politiků to dělá blátivé přikrčence s vykastrovaným egem a s korupcí či jinými zločiny to nemá společného nic. 
	Na veřejný svatouškovský tyátr se každý korupčník připraví vždy lépe než slušný člověk. Svou poctivost farizejsky přehraje užaslé veřejnosti také lépe. Herectví je obor gaunerům vlastní. Bárta se finančnímu striptýzu iniciativně podrobil. Nasytil hlad závistivců. Ale korupce se takové divadlo nikdy netýká, tu má vyšetřovat odborná síla. Veřejné tyátry ji nenahradí. 

O autorovi| Haiku Karla Steigerwalda komentátora MF DNES
Foto popis| O autorovi| Haiku Karla Steigerwalda komentátora MF DNES
Foto popis|

KSČM ve vládě?
31.3.2011    Mladá fronta DNES    str. 10    Názory
    Karel Steigerwald        
S komunisty k moci. Ano, ale je to problém

Komunismus toho má na svědomí přece jen mnoho na to, aby se to všechno, co napáchal, spláchlo nějakou žoviální omluvou, jak to dnes rádi komunističtí předáci dělají.

Jiřímu Dienstbierovi ml. vadí izolace komunistů. Je to věcný názor politického pragmatika. Komunisti jsou pro ČSSD nejbližšími spojenci a partnery pro cestu k moci. Jsou si blízcí personálně i programově. Koalice by se s nimi dělaly mnohem pohodlněji než s všelijakými středochaotickými politickými deriváty typu... raději nejmenujme, ať džin nevyletí z lahve.
	Problém nejen pro Dienstbiera je, že koalice s komunisty se dělají velmi obtížně. Sociální demokracie si to kdysi dávno zakázala, operuje proto s vládou menšinovou, s tichou a zapřenou podporou, jak to praktikoval kdysi předseda Paroubek, který s komunisty protlačil ve Sněmovně skoro všechno, co chtěl, aniž se nimi spojoval. Dělat takového mouřenína bez odměny však komunisty příliš nebaví – když moc, tak moc, na to jsou odjakživa, řečeno s Gottwaldem, mistry.
	Mezi komunisty a většinou společnosti je příkop, který nepřeskočí lehce ani svižný mladý Dienstbier. Především – komunisti jsou a nejsou komunisti. Když se to hodí, dělají jakési superdemokraty, když se to hodí jinak, dělají stalinské sekerníky. V parlamentu lezou do zelí sociálním demokratům – pečují o blaho chudých a vykořisťovaných. V politice je drží hlavně extremistické rebelské vrstvy, které asi věří, že už brzy zase vzplane poslední bitva. Ale komunistická vrchnost tomu sama nevěří, s revolučností operuje velmi opatrně a mazaně, aby na straně jedné ty revoluční voliče udržela, na straně druhé neupadla do ještě větší politické izolace a na třetí straně aby jí zůstala koryta. Výkřiky fanatických komunistických političek o třídním boji na zadrátované západní hranici přijímá vedení rozpačitě. Revoluční lůza to slyší ráda, veřejnost tomu naslouchá s odporem.
	To všechno by měla ČSSD na hrbu, kdyby si komunisty přibrala do spolku. Navíc – předáci dnešních komunistů jsou prapodivné figury – sympatické, vzdělané, statečné a šarmantní komunisty s lidskou tváří a demokratickým puzením, jako byl za časů obrodného procesu v šedesátých letech například hned otec senátora Dienstbiera, tato strana dnes nenabízí.
	Je to Kolumbovo vejce – s komunisty se spojit je na cestě k moci pro ČSSD nutné. Jak jinak vytvořit stabilní levicovou většinu? Ale spojit se s nimi na téže cestě je také velmi nebezpečné. Nikdo nevypočte, jak by na takovou svatbu reagovala veřejnost, stranické masy a sami komunisti. Komunismus je učení fanatické, sektářské, s nemilosrdnými rysy – učeným mudrováním o ráji na zemi počínaje, státním terorem a vražděním konče. Komunismus toho má na svědomí přece jen mnoho na to, aby se nějak lehce omluvil, aby se to všechno, co napáchal, spláchlo nějakým žoviálním výkladem, jak to dnes rádi komunističtí předáci dělají. Patří k výrazným důsledkům komunistické devastace, že nebyl zakázán, že komunistická strana nebyla postavena mimo zákon. Jedni to zlo páchali, řekl by aforista, druzí se třásli strachy a ti třetí jsou mrtví.
	Pro dnešního politického praktika je tu však určitý počet mandátů, hlasy ve volbách a parlamentní židle. Mladý Dienstbier by do toho s komunisty šel, protože hlavní nebezpečí vidí v pravici. Kdo před komunisty varuje, v tom vidí vyděrače amá toho vyhrožování už dost. Mocenský handl s komunisty by vzal, protože by tak zamezil mocenskému handlu velkých a jiných koalic, které stírají hodnoty. Připouští, že doba ještě nedozrála k tomu, aby seděli komunisti ve vládě. Připouští tedy, že ta doba jednou dozraje.
	Česká politika už nemá, obecně vzato, žádné vyšší hodnoty, jimiž by se zabývala, inspirovala či, nedej bože, řídila. Kupectví a handlířství ji ovládlo. V tomto osvětlení není ani pekelcování s komunisty nic divného – takoví jsme my politici. A kdo je proti – ať už z důvodů morálních nebo estetických nebo že mu oběsili dědečka, dostává veřejný nátisk zamindrákované osoby, která dřív byla zbabělá a dnes kope do mrtvého učení a zveličuje nebezpečí dnešních bezzubých komunistů. Těm už o světovládu nejde, nýbrž jen o moc, což je tužba v demokracii nevinná a oprávněná. Takže každý takový reptal typu senátora Štětiny vypadá nakonec jako blázen a podivín – zatímco komunisti jako gauneři a vyžírkové nevypadají.
	Tento stav poměrů cítí Dienstbierml. dobře. Nějakou úvahou, že by nějaký udavač modelu Filip mohl, kdyby si komunistické poměry včas neklekly, udat za padesátikorunové občerstvení nejen jeho otce, ale i jeho samého, se nezabývá. Dnes je vše jinak: krom té komunistické houně, která nad společností stále visí, je tu podle Dienstbiera hrůza velké koalice. Aby té zabránil, pustil by do vlády i udavače Filipa. A to je nejsilnější svědectví doby. Velké koalice demokracii neohrožují, i když jistou zasmrádlostí načichnout mohou. Strkat kvůli nim do vládní koalice bizarní vzpomínku na léta totality, naše stalinské siroty, ty novodobé politické šejdíře, je ale jiné kafe. Dienstbierovi to tak nepřipadá. I takto ubohé jsou naše politické poměry. Chceš moc, ber ji kde ber, to je heslo doby. Moc je v demokracii také výrazem ducha a noblesy. Avšak nikdo v to už nevěří. Tak proč ten Dienstbier?

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Demise nedemise
28.3.2011    Mladá fronta DNES    str. 10    Názory
    Karel Steigerwald        
Proč Vondrovu kauzu nikdo racionálně nevyšetří 

TOP 09 nevypoví koaliční dohodu kvůli kauze ministra obrany Alexandra Vondry, spjaté s údajně předraženou zakázkou z doby českého předsednictví Evropské unii. Požádá však, aby se Vondra neúčastnil koaličních jednání K9 a rozhodování o vládních reformách. 

Nejnovější zprávy: TOP 09 s Alexandrem Vondrou jednat nebude. Důležitý požadavek je, aby se Vondra nepodílel na reformách. Vládu už opustit nemusí, to je prý věc ODS. Kalousek však kauzu pod koberec nezamete. Vondra se málo kál, neposypal si hlavu. Úhrnem je ale koaliční program reforem větší hodnota než Vondra sám. 
	Ve Vondrovu vinu politici věří, mají určitý dojem nebo názor, či si myslí, četli v novinách a tak podobně neurčitě určitě. Vondra nepřesvědčil, zklamal. Argumenty jsou především morální. Politici se ohánějí ctí a nekompromisním bojem proti neřádstvu. Z jejich úst to zní vesměs komicky, z úst Kalouska, vrchního lovce Vondry, dvojnásob. Má sám vlastního Bartáka pod peřinou - za prý mnohem větší vojenské miliardy. Včera chtěli koaliční partneři demisi, dnes dávají přednost Vondrovu znehybnění. Zítra se můžeme dočkat dalšího pohledu na věc. 

Zase se nic nevyšetří 

Vondra buďto odstoupí, nebo ne. Odvislé je to od dojmů, názorů a pocitů kolegů i politické konkurence a od politické obratnosti a agresivity zúčastněných. Už nyní však můžete tvrdit s jistotou: když Vondra odstoupí, celá aféra ProMoPro skončí a nikdo po ní už nezaštěká. Někde v dálce bude dohasínat jakési vyšetřování, až se rozplyne v dým a každý si bude jen pamatovat, tenkrát, jak Vondra kradl... Zatím tomu tak bylo vždy - a není důvod myslet si, že nastane změna. Tak to u nás chodí. 
	Vondra se brání. Říká, že ke každé výplatě veřejných peněz jsou faktury. Za fakturami nějaké plnění. Říká, že to mají prošetřit kompetentní orgány. Činné, jak se říká, v trestním řízení. Říká, že ty orgány mají zjistit, co se ukradlo, kdo to ukradl. Po tomto zjištění, říká Vondra, může následovat rozbor, kdo je za co a jak odpovědný. To zní rozumně, ale Vondra to má marné, takto postupovat nikdo nebude. O jeho budoucnosti rozhodnou politické vztahy, handle, kdo s koho a tak podobně. 

K uzoufání pomalé zjišťování 

Místo svatouškovského zaříkávání by se vládní koalice měla opřít o racionální otevření celého případu. Stát má snad nějaké účetnictví - jeho kvalifikovaná četba odborným policejním okem by mohla všechna temná zákoutí případu ProMoPro odstranit. Bylo by pak nepochybné, co se stalo, kdo je za co odpovědný, a komu tedy přísluší jaký trest. Ale o to není valný zájem, orgány postupují pomaličku, aby se konce dobraly jako vždy dávno po bitvě. 
	Zeptejte se soukromých firem, jak dlouho jim trvá zjistit, kde, kdy a zda a proč jim z firmy odtekly stovky milionů. Místo odborné analýzy máme před očima žalobu sestavenou politickou konkurencí. Tatáž konkurence vynáší už teď rozsudek. Obhajoba není možná, protože žaloba je příliš neurčitá - skládá se z útržků, které jsou sice efektní, ale pro objasnění případu nedostatečné. Pro veřejný politický zápas dostatečné jsou. Jaký je smysl toho zápasu, se můžeme dohadovat. Že jde o očistu politického života, tomu může věřit jen dítě. Kauz typu ProMoPro a politiků, kteří byli veřejně obviněni, sesazeni a odesláni do soukromí, má každá strana, krom těch novopečených, dost a dost. Jejich aféry se nikdy až na výjimky neuzavřely. V paměti voličů zůstalo jen to, že byly. Co znamenaly, co kdo provedl - ví jen bůh. 
	Proč všechny tyto korupční i pseudokorupční skandály vězí ve sféře iracionality, domněnek, nejasných výpovědí a jasných blafáků, je nejasné. Krást peníze je činnost racionální, odněkud někam ty peníze jdou, jsou s nimi nějaké papíry, razítka, podpisy, někde je zboží, práce, odměny - kdo chce, toto zhodnotit racionálně může. A ne-li, znamená to jen to nejhorší - že ve státních financích je nepořádek mnohem větší, než se říká. 
	Máme tedy na krku korupční nebo pseudokorupční aféru. Kdo bude obratnější, vyjde z ní jako vítěz. Přinejhorším padne vláda, budou zas předčasné volby, Ústavní soud je zas neuzná, my všichni zas vyletíme z kůže a budeme zas emigrovat do Tramtárie. 

Padni komu padni? Ale kdeže... 

Jenomže vláda nepadne, je to operace s riskantním výsledkem pro každého. Ale reformy, jak každý chápe, dostávají do nosu. Vládní koalice také. Kalousek je lstivý politik, často se chytne do vlastní pasti. Možná Vondru udolá, ale co sám zaplatí? Východiskem pro Nečase, přinejhorším, je rekonstrukce vlády, to jest výměna celé sady ministrů. Kandidáti na to jsou i v těch novopečených stranách. 
	Já být politikem, dal bych co nejrychleji kauzu ProMoPro vyšetřit policií. A kdyby ortel padl do mé strany, udělal bych z toho velký případ: Vidíte, hlava nehlava, i našeho předáka obětujeme! To mají lidé rádi. A kdyby nepadl, řekl bych: Vidíte je, nestydaté pomlouvače? Jenže každý by řekl, však i policie lže, je koupená. Tak si dnes stojí naše politika. Sledovat nebudeme příběh o zločinu a trestu, nýbrž příběh velkých hub a velké mazanosti. Bohužel. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Sčítejte, snad zas přijde spasitel
25.3.2011    Mladá fronta DNES    str. 08    Názory
    Karel Steigerwald        
Haiku Karla Steigerwalda komentátora MF DNES 

Josef s Marií šli z Nazareta, kde bydleli, kvůli sčítání lidu na poštu do Betléma, kde byli v bytě s regulovaným nájemným hlášeni. Byt rodina pustit nechtěla. S regulovaným nájemným se dalo šmelit. Ani Herodes ho nechtěl zrušit, aby se zalíbil nájemníkům šmelinářům a poslanci Křečkovi. Ježíšovi na bytě vydělávali: pronajímali ho s přirážkou Jidášovým, což pak, když děti vyrostly, zakládalo na další novozákonní příběhy o mstě a udavačích. Když Ježíšovi stáli na poště v Betlémě frontu na formuláře, narodil se jim vedle ve chlévě nesečtený Kristus Ježíš. Tolik věčné a nekonečné haiku ze starověku. 
	Sčítání lidu mělo tehdy velký úspěch: dalo lidstvu Spasitele. S tím asi počítají naše vlády. Každých deset let nás sčítají, protože počítají s tím, že by zas spasitel mohl přijít. Potřeba ho rozhodně je a Kalousek to rozhodně není. 
	Sčítání stojí několik miliard, zaměstnává množství aktivistů, dává příležitost bytovým zlodějům a podvodníkům s invencí. Smysl žádný nemá. Sčítání císaře Augusta, které vyvolalo příchod Krista, mělo smysl nejen v tom příchodu: císař své daňové poplatníky neznal. Proto je chtěl spočítat, aby je lépe odral. To dnešní vlády už nepotřebují, znají nás dobře, vědí o nás všechno. Smysl dnešního sčítání je nejasný: vláda se ptá na věci, které dávno ví, a na věci, které znát nepotřebuje a které by ani znát neměla, protože jí do nich nic není. Ptá se i na věci naprosto metafyzické, jako je bydliště matek v době narození dětí. Pište tam všichni: Nazaret. Vláda bude mít radost. Řekne si, bacha, možná už přichází On. Ale spasitel nemusí být pořád z Nazareta, může být i z Bechyně. 
	Sčítání je nic proti zpracování dat. Herec Horníček kdysi líčil, že měl ve školní knihově za úkol řadit lístky z kartotéky podle čísel. Když je seřadil, orazítkoval je a nosily se do kotelny spálit. Moudrý Horníček se škole mstil. Na razítku vyškrábal ze spojení učitelská knihovna slabiku kni. Malér z toho neměl, protože protest, jako v Čechách vždy, končil v kotelně. Komunisti sčítání potřebovali. Chtěli vědět, kolik mají lidé praček, aby mohli ve státní plánovací komisi naplánovat jejich příští nedostatek, což byl obor, v kterém vynikali. Dnes smysl sčítání obhajují statistici, je to jejich obor. Seřadí to podle velikosti a dají to do kotelny. Nebo ne? Ať někdo vypočítá, jaký užitek přineslo minulé sčítání před deseti lety. Co dobrého podle něj zařídil Zeman, Gross, Špidla, Paroubek, Topolánek, Fischer? Aha. Leda snad Gross. Zbohatl podle nich. Kdo umřel, kdo se narodil, kdo kde bydlí, vláda ví. A znovu to sčítá. S tajnou nadějí: Není tam někde v lidu už přítomen? Nepřišel už? Přijde? Pokud sčítání nevynese spasitele, budou to zas vyhozené miliardy. Vlády budou zas rozhodovat bez ohledu na nepotřebné výsledky sčítání. Možná by stálo za to problém otočit: nesčítat pořád lid, sečíst vlády. Jednu za druhou. Položit jim zásadní otázky: tak co, hoši, k čemu to všechno je? Proč žereme ty žáby? Vyjádřete svou prospěšnost v kilometrech nebo ve stupních Celsia. Kolik dobra na občana připadá z vaší činnosti? A obráceně: kolik stálo jedno vaše dobro – vyjádřete v korunách. Navrhuji haiku: Vláda nás sčítá, my sčítáme vládu! Ale spasitel už nepřichází při sčítání, nýbrž před volbami. 

Foto popis| Foto popis|

Chroust v turniketu a Brixen
18.3.2011    Mladá fronta DNES    str. 12    Názory
    Karel Steigerwald        
Haiku Karla Steigerwalda komentátora MF DNES 

Tak už se prý zas neví, co je to haiku. Není to ani živočich, ani rostlina, je to přísný a strohý básnický tvar, jímž se úsporně dá vyjádřit úzkost z existence. Pro vyprávění o politice je tedy zvlášť vhodný. 
	Havlíček (K. H.) napsal už v 19. století pěkné haiku k dnešní situaci. Cituji zpaměti nesprávně, smysl ale správný bude: Nad policajta není, koho chce, toho vsadí do vězení. Čtenář ví, kam mířím, do České televize přeci - jak tam vtrhli vojenští policisté v kuklách a jak pod samopaly vynášeli bezbranné pytle. A jak ty pytle nosili zase zpět - bez samopalů už, což bylo riskantní, co kdyby se TV bránila a pytle už nechtěla? Zanedbali základní poučku, co se pod samopaly odnese, to se pod samopaly vrací. 
	Utkvěl nám všem a K. H. Borovskému by utkvěl také, jeden ze samopalníků, jenž uvázl nohou v turniketu. Místo aby televizní zábranu přeskočil s ladností srny, přelézal ji jako chroust. Zadní noha mu uvázla v turniketu, už už padal na hubu, ale nějak se nakonec vysmekl, vběhl do TV a napřáhl zbraň proti tomu nepřátelskému turniketu. Srab chroust, měl jej rozstřílet. Havlíček zažil něco podobného. Policii, která vezla básníka, zatčeného kvůli popsaným papírům, se cestou z Reichenhallu do Weidringu splašili koně. Básník v Tyrolských elegiích píše: Ach ty vládo, převrácená vládo! Národy na šňůrce vodit chceš, ale s čtyřmi koňmi na opratích vládnout nemůžeš! Vojenská policie v TV zažila totéž: se slávou přijela pro papír, ale na turniketu za nohu uvázl její chroust. Třepetal se tam chudák světu na očích a bylo po slávě. Havlíček by psal: Ach ty armádní policie, televizi obsadit chceš, ale turniket jako srna přeskočit nedokážeš. 
	Pro fejetonistu je ten chroust lákavé zboží: je to takový symbol smyslu zakuklené policie, tajných služeb, rozvědek, protirozvěděk a ostatních orgánů. Pro temperamentní recenzenty je chroust na turniketu příznakem zkázy demokracie, mnohým, nevím proč, připomínal ruskou okupaci, jiní chtějí z chrousta vytřískat, co se dá - pád ministra či vlády, mimořádné zasedání parlamentu a jiné nadpozemské jevy. Kdepak totalita, kdepak zvůle, skutečnost je mnohem horší: pitomost. Co každý občan vidí na první pohled, policie nevidí: že pro jedno lejstro do vychované TV nechodí samopalníci. 
Každého nepolicejního ducha by už předem napadlo, toto bude ostuda, to nelze. Policejní duchy to nenapadlo ani před činem, ani teď. 
	Co to je za lidi u té policie, v těch orgánech? Oni nevědí, jak přiměřeně okolnostem demokratická policie, vojenská, civilní, tajná, veřejná, dopravní, mořská, či jaké ještě máme, leze pro papír do televize, lidem do bytů, kamkoliv? My bez znalosti předpisů a zákrut zákona víme při pohledu na chrousta v turniketu hned: tento přepad ne. Orgánové to nevědí, necítí, nechápou. Co to je za orgánové? Slouží nám, bezpečnosti, spravedlnosti? Slouží svému světu. Řeší problémy, spory a války, které sami produkují. I to lejstro, pro které uvázli v turniketu, pojednávalo o vnitřní válce ve vojenské policii. Nebýt jí, nebyla by ta lejstrová válka. Vojsko mezitím chodí otrhané, bez čepic. Sklady rovnošatů prázdné, šat dávno zašmelen. 
	Za toto haiku čeká nás trest: chroust totiž v turniketu neuvázl. Jen se neladně třepetal, nohou škubal, pak se osvobodil a běžel dál do boje. A každý velitel orgánů ví, že je velký rozdíl mezi slovem uvázl a slovy nohou škubal. Tak k nám vlítnou, najdou lejstro a pojedeme do Brixenu. 

Foto popis| Foto popis|

V haiku zešíleli: krmí ptáky!
11.3.2011    Mladá fronta DNES    str. 10    Názory
    Karel Steigerwald        
Haiku bylo nemocné, operovali ho a v nepřátelích stoupla naděje. Že by už? Ještě ne, haiku leží doma a krmí ptáčky za oknem. Pomáhat ptactvu je humanitární činnost. Je mráz a ptáci jsou ohroženi – odmění se v létě zpěvem, jak stojí v čítankách. Haiku tím krmením proniká do oblastí, které vlády milují. Pomáhat, organizovat podporu. Ptáci se slétají, zobají, kol krmítka je živo. 
	Má to háček. V distribuci krmiva je málo spravedlnosti. Silnější ptáci vyzobou nejlepší semínka. Slabé ptačí kusy padají v mrazu na zem hlady. Haiku to řeší tak, že přidá krmení. Výsledek je, že silné kusy tloustnou ještě víc, slabé padají dál. Družné společenství ptáků se mění – hejna sedí kolem krmítka, čekají na dávky a rvou se o lepší pozici. Škodlivé červy a larvy v kůře nesbírá už nikdo. Proč také, humanitární pomoc chodí denně. Z mrštných akrobatů se stávají přežrané potvory, které se sotva udrží na větvi. Občas se přísun krmení zadrhne. V tu chvíli se z ptactva stává militantní zuřící dav. Nepřátelsky pozoruje okolí a klove do skel. Někteří z ptáků se organizují do útočných čet, jiní píší traktáty, malují transparenty a sestavují všelijaká zdůvodnění o právu na krmítko. Neoteplit se, dopadlo by to velmi zle: dům rozklován, krmiči zavražděni. 
Ale úplné uklidnění teplé dny nepřinesly: vypasené ptactvo dál dřepí u krmítka a číhá. Jakmile vrznou dveře, vzlétne a zaútočí. V zahradě se rozmnožují škodliví červi. Jak z toho, nikdo neví. Humanitární pomoc ptactvu má nedostatky, to je jasné. 
	U nás v haiku vypukly spory. Někdo navrhuje krmit jen slabé kusy. Jiní tvrdí, že na pomoc lidí má nárok každý pták, protože zpěv ptáků je určen všem. Cynikové říkají, že ať to ptactvo třeba pochcípá, protože příroda sama ví nejlépe, které ptáky zachovat do jara. Citlivější zděšeně namítají, že nechtějí žít ve společnosti, která nechá zpěváčky pochcípat hlady. Proti tomu je argument, že humanitární pomoc ptactvu sežerou ti nejsilnější parchanti, protože se organizují a s krmením šmelí na černém ptačím trhu. Ženy do toho volají: A kdo nám bude v létě zpívat! Existuje věcná odpověď: Pusťte si DVD, vy husy. Tam zpívají mnohem krásněji, než to dokáže sám každý pták. Ostatně přežraní ptáci s ucpanými tepnami nezpívají, protože zápasí s infarkty. 
	Kolem krmení ptactva se rozvinul bohatý společenský diskurz. Krmit ptáky je dvojsečné. Nažerou se, to ano, ale prospěch z toho nemají: jen otylost, civilizační nemoci, rozklad svornosti ve společenství zpěváčků, kriminalita a prostituce na černém trhu s ptačím žrádlem. Zahrada chátrá, škodlivý hmyz obsazuje nové pozice, staré struktury se rozpadají, nahrazuje je ukrajinská mafie. Nevinnost ptačích koncertů je tatam, všude je falešný skřehot místo slavičího trylku a promiskuitní kosice místo věrných skromných pěnic. 
	Až se haiku uzdraví, nechá ptáky ptákům a přijde mezi lidi. Začne se zajímat o reformy penzijní, zdravotní i daňové. Bude pozorovat všeobecné úsilí, jak něco zaplatit, aniž by se to zaplatilo, jak ušetřit prostřednictvím nového plýtvání, jak zvýšit daně, aby se zvýšil státní dluh, protože bez zvyšování daní by na zvyšování státního dluhu nebyly peníze. Každý dluh něco stojí, žádný není zadarmo. Tolik haiku ke krmení a zpěvu ptactva. 

O autorovi| Haiku Karla Steigerwalda komentátora MF DNES
Foto popis| O autorovi| Haiku Karla Steigerwalda komentátora MF DNES
Foto popis|

K čemu ta Sazka vlastně je
23.2.2011    Mladá fronta DNES    str. 10    Názory
    Karel Steigerwald        
Hazard je podivný druh podnikání: saje zisk z hloupých lidí, z chamtivců a snílků, kteří věří ve štěstí. Náhodně vybraným přiděluje obrovské zisky bez zásluhy. Nic netvoří, vybírá za zmaření naděje. Proto má hazard smradlavý nádech a přísnější náboženská hnutí jej zakazují. Lepší hnutí, jako třeba hnutí demokratická, hazard trpí, ale přidělují mu bohulibou roli: aby většinu zisku dal na dobročinnost – děti, sportovce, kulturu a podobně. Hazard však není hloupý: umí nedávat skoro nic, což poznáte i z víření boháčů kolem Sazky. Nečpět mršina miliardami, boháči by se neslétali. 
	Stát je hloupý: hazard si měl ponechat v rukou a zisky z něj rozdělovat obyčejným ušlechtilým potřebám, o které peníze jinak nezavadí. Ulevilo by se mu, požadavky na státní kasu by byly menší, peníze by dostaly i potřeby neefektní, maličké, třebas dětské, na malé housličky, na hřišťátko za domy, na pěvecký sboreček dětí a amatérů, na školní lyžování chudých. U nás se z hazardu podporují hlavně potřeby velké, profesionální, efektní. Podpory jdou tam, kde už dávno i bez nich tančí profimiliony. I ta Sazka nezdechla kvůli podpoře drobotiny, nýbrž kvůli podpoře velkých kšeftů, jaké se dějí v hyperarénách.

Hrr na boháče
21.2.2011    Mladá fronta DNES    str. 10    Názory
    Karel Steigerwald        
Podle kabátu svět měří, teď už i za volantem 

Hádka se ženou či manželem je za volantem stokrát nebezpečnější než klidný rozhovor mobilním telefonem. A žádný předpis manželku (a manžela) v kabině vozu neupravuje. Zatím. Autoři ideje „plať podle kabátu“ by se do jeho tvorby měli pustit. 

Vše národní politický běh za zlatým věncem populismu vstoupil do nové etapy: pokuty řidičů mají být vyměřovány podle kabátu, rozuměj, podle příjmu řidičů, jak už podruhé vyhlásilministr dopravy Bárta. 
	Podnětem k tomuto plánu je idea, že bohatým pokuta vadí méně než chudým, a proto by měli platit víc. Řidiči budou roztříděni do skupin podle příjmu, a aby se předešlo tvrdosti, vzniknou komise, které mohou pokutu snížit. Lepší terén pro byrokracii, úplatkářství a nefunkčnost si nelze snad ani představit. 
	Lidé jsou si rovni před zákonem nejen v oblasti pochval, ale i v oblasti trestů. Trestat bohatého víc je jakási reliktní ideologie po Jánošíkovi, Rumcajsovi, Gottwaldovi a jiných loupežnících a patří do oblasti pohádek. Jako by se historický gyroskop otáčel opačným směrem. Kdysi mívali bohatí různé výsady, šlechtou počínaje a různými zazobanci konče. Dnes už to vypadá, že být bohatý je jakási vina - a bohatého je proto třeba trestat tvrději. Můžete si to představit ad absurdum: kdo má sto milionů, zaplatí za špatné parkování dvě stě tisíc - aby to darebák pocítil. Kdo má miliardu, zaplatí za rychlou jízdu v obci dva miliony. 
	Je záhadné, proč sazebník trestů není takto rozvrstven i v jiných oborech. To by už měl být nějaký všeobecný koeficient, přidělený komisí podle platu viníka, jímž by se pokuty a tresty automaticky násobily: kde chudák dostane dva roky vězení, tam středně bohatý dostane tři a velký boháč hned pět let. A co takové zadržení řidičského průkazu - to chudáka mnohdy zdrtí, třeba když se řízením aut živí, kdežto bohatý luskne prsty a zjedná si osobního řidiče nebo jezdí taxíkem. Měl by asi dostat přídavný trest - třeba zákaz vstupu do všech vozidel. 
	Rovnost před zákonem je spravedlivý požadavek. Teorie, že je rozumné bohatému víc vyprášit kožich, aby trest víc pocítil, před požadavkem rovnosti neobstojí. Navíc prášení bohatých kožichů je administrativně komplikované, v pravidlech nejasné, tedy také nákladné a pro korupci jako dělané. Nikdo také vlastně neví, kterého bohatého člověka ty tresty bolí a kterému jsou jedno. Jeden boháč z důvodu své nekonečné lakoty opláče i pětistovku, jiný se vyšklebí padesáti tisícům, protože je frajer a furiant. Opatřit si paragrafy, které zajistí spravedlivou čili stejnou bolestivost trestů, je obtížné a nejisté. Jistý je jen jediný trest - výprask a mučení. Palečnice a skřipec bolí všechny stejně, chudé i bohaté. Rovnosti v trestu by se tak dosáhlo laciněji a jednodušeji než finančním poměřováním pachatelů. Na mučidla s nimi - ale zkuste to dnes, v době všeobecného pseudohumanismu, prosadit. 

Zákon a spravedlnost 

I odborníci říkají, že právní pořádek českého státu je moc komplikovaný, nepřehledný a málo užitečný. Příčinou je snaha zachycovat bohatost životních událostí do co nejpodrobnějších zákonů. Taková spletitá houština způsobuje rozvleklost soudních jednání, nekonečnost hledání viny a trestu, a dokonce i protichůdné výklady spravedlnosti u jednotlivých orgánů. Spravedlnost to nezvyšuje. Chaos a právní nejistotu ano. 
	Pokud budou řidiči skutečně platit pokuty podle svých příjmů, bezpečnost dopravy to nezlepší ani o jeden karambol. Každý řidič (i policista) ví, že jízda obcí rychlejší o pět kilometrů, než je předepsaný limit, nemá na bezpečnost dopravy žádný vliv - přesto je malé překročení rychlosti v obci nejčastější přestupek, za který se vybere nejvíc pokut, protože se dobře vybírají. Dávat pokuty podle kabátu splní jediný účel: ukojí sociální nechuť k bohatým lidem, což je cit všeobecně sdílený, a potěší lidi, kteří si přejí, aby ty zámožné konečně někdo vzal u huby. Z pokuty, která má hrát roli prevence a výstrahy, se stane prvek solidární: bohatí připlácejí na pokuty chudých, kteří naopak dostanou na své přestupky slevu, kterou jim udělí nějaká komise - logicky rejdiště uplácení. 

Zakázat manžele za volantem? 

Ostatně: co je to boháč a co ho bolí? Je bajka o ovčákovi, který měl sto ovcí, a když se mu jedna zatoulala, týden ji hledal. Ovčáci, kteří měli ovcí jen pár, se mu posmívali: proč hledáš týden ovci, když jich máš sto? My bychom se na jednu ovci vykašlali, kdybychom jich měli sto. Ovčák jim odpověděl: mám sto ovcí, protože hledám týden tu zatoulanou. 
	Bártova akce za zdražení pokut pro bohaté předpokládá, že bohatí jsou nezodpovědní hauři, kteří rádi vyhazují peníze a přestupky páchají, protože jsou jim peníze fuk. Ale takto asociální postavy se mohou vyskytovat (a vyskytují) i mezi chudými. Cesta za zlepšením poměrů v dopravě nevede přes ostrakizaci sociálních skupin, to by bylo vše jednoduché. Logicky vzato, zákon by měl zakázat společnou jízdu manželů - hádka se ženou či manželem je za volantem stokrát nebezpečnější než klidný rozhovor mobilním telefonem. A žádný předpis manželku (a manžela) v kabině vozu neupravuje. Zatím. Autoři ideje „plať podle kabátu“ by se do jeho tvorby měli pustit. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

U lidožrouta na bruslích, jaký žal
18.2.2011    Mladá fronta DNES    str. 12    Názory
    KAREL STEIGERWALD        
Haiku Karla Steigerwalda komentátora MF DNES

I samo haiku má někdy ze života zamotanou hlavu. Kim Čong-il, korejský lidožrout, měl narozeniny a bruslař Verner na jeho počest v Severní Koreji, té káznici světa, bruslil. To u nás demokratů vyvolalo protesty. Verner aby nevylejzal ven. Můj ty bože.
	Že máme podobné Korejce v parlamentu, kde pronášejí neohrožené korejské projevy, uvědomuje si málokdo. Kdo na ty stalinisty nadává, je zuřivý antikomunista, zamindrákovanec, převlečenej kabát. Čeští Korejci nechodí se svou hanbou postranními chodbami ignorováni a stiženi pohrdáním lidí, kteří s darebáky mluvit nechtějí. Už to slovo darebák - kolik darebáků to rozčilí víc než celý bruslař? Urážet takto naše korejské politiky je hulvátství, jsou to halt politici a lidi je mají rádi, protože se jim za každou cenu starají o ráj na zemi, jenž nepřichází.
	Naši Korejci jsou dobří političtí kumpáni, soudruh udavač Vojta, soudruh Mirek, udavač s tátou mučitelem, dej mupánbu věčnou slávu, soudružka pohraniční Marta, řečená kulka v hlavě. Lidé si s nimi tykají, špásují s nimi na poslanecké svačině, a když se to hodí, dělají spolu politické dohody. Kdyby jim zabruslil ten Verner k narozeninám na počest vraha Klémy, jenž měl i podle básníka pod čepicí, nic by se nedělo: Bruslí, no tak bruslí, co má bejt? To má kvůli politice nebruslit?
	Mravní pobouření je dobré zboží, ale musí se s ním opatrně. To nejde vyhrknout hněvem a nevědět, co to stojí. Hněv proti lidožroutovi v daleké Koreji nestojí nic, naopak vynáší svatouškovské body, tož se vyplatí nebohého bruslaře pořádně napálit z politické a mravní strany. Je nebezpečné sápat se na české Korejce, kteří jednou hlásají korejský stalinismus až hymnického charakteru, jindy capkají v nepřehledné houštině demokracie jak odborní vyžírkové, potřetí se zaříkávají třeba Masarykem, aby počtvrté s úctou vzpomněli úspěchů samopalníků, kteří na hranicích zabíjeli lidi. Do těchto postav kopat se nesluší, jsou zdejší a mnoho nás s nimi spojuje, babičkou, co udávala, počínaje a konče fotříkem, co byl nevinně v okresní komisi kvůli zatýkání zemědělců a mládeže.
	Bruslař Verner je pěkný cíl. Kam to lezl, proč tam lezl, co je on zač?! Na rozdíl od našich Korejců myslím, že on Korejec není. Asi si říká - bruslím, kde mají led, kde na to koukají a kde zaplatí. Kdo z vás si toto neříká? Já například, dámy a pánové, zvonil klíčema, aby bruslař bez obav lezl, kam chce, na účet své vlastní hanby.
	A co demokratické vlády? Jak s lidožroutem nakládají? Bruslí před ním své smutné piruety, či nebruslí? Dávají mu žrádlo i zbraně? Co mezinárodní shromáždění nejlepších hlav světa? Jak hlučí a bojkotuje?
	Verner je svobodný a bruslí - možná ani ne pro lidožrouta, možná pro diváky ve vězeňské Koreji. Kolik jsme toho zažili u nás doma, za vlády lidožroutů, když na hokej s Kanaďany, což nás osvobozovalo alespoň na tři třetiny, přišel Korejec Štrougal, maje narozeniny, nebo když byl svátek lidožroutů, nadávali jsme Kanaďanům? Ne, Štrougal byl nám ukraden, hokejistů jsme si cenili. Kdo chce Vernerovi nadávat, ať se zeptá korejského lidu. Byl rád? Dalo mu to gram osvobozujícího pocitu v té černé izolaci? Nebo holdoval pánovi? Ale zeptat se nemůžeme. Lidožroutův lid nemá ústa, aby odpověděl.

Foto popis| Foto popis|

Vzpoura policie: co smějí bozi, nesmí vůl
16.2.2011    Mladá fronta DNES    str. 09    Názory
    Karel Steigerwald        
Policisté a hasiči se zakoukali do lékařů – chtějí také demonstrovat a také vyhrát. Přidali i požadavek sesazení ministra. Čeho se prozíravější lidé obávali, je zde. 
	Další složky státních zaměstnanců jsou na řadě. Vojáci, lesníci, meteorologové, městští fyzikové, lidé ze státních laboratoří a měřičských ústavů, herci ze státních divadel, hlídači mezinárodního metru, hudebníci ze státních těles, státní kronikáři, knihovníci a kněží i s bohy a co já vím, kdo ještě, ti všichni by to mohli zkusit. Mají ale smůlu, nemají jako lékaři či před nimi železničáři v rukou zbraň, kterou by tiskli vládu. Na stávky či odchody výše vyjmenovaných státních řemesel se každý vykašle. Bez meteorologů nebo herců to vydržíme i rok. Tou dobou oni v cizině už pomřou. Obejdeme se bez lesníků i vojáků. Policisti a hasiči si myslí, že oni tu zbraň mají. Quod licet Iovi, non licet bovi, říkají staří latiníci. Policisti s hasiči si to přeloží – nezní to lichotivě: Co bůh může, vůl ne. 
	Rebelie policistů a hasičů nabízí mnoho závažných otázek. Jsou to orgány ozbrojené, mají velitele, používají rozkazy, což mi ke vzpouře jaksi nepasuje. Jsou to ale občané, říkají, že mají názory a svobodu je projevovat, což mi pasuje. Pravda je oboje, tak to nějak spojte. 
	Jasno mám v jednom: chtějí odvolat ministra, protože za ně nedýchá. Kolik měli ve volbách hlasů, jaký na to mají mandát?Ministr je postava politická. Dýchá za vládu a její program, na to má z voleb mandát. Policisty a hasiče má prohánět, aby byli dostatečně čiperní a produktivní – to je jeho úkol. Když ho chtějí odvolávat policejní odboráři, hned mám na jazyku otázku: Kdo odvolá ty odboráře? Například hned já – hlasuji proti a budu jezdit na červenou, dokud neodstoupí. Rebelie policistů je riskantní. Každého napadne, kolik že jichmáme, jak jsou produktivní, kolik toho pochytali. A nač vyjde státní kasu jeden lapený zločinec, jeden požár a co to stojí v zahraničí? Jsou hlasy, že máme policistů moc a že je moc hasičů a málo požárů. Nebo naopak. Znáte vtip, jak pět policistů šroubuje žárovku u stropu? Jeden stojí na stole, drží žárovku, čtyři otáčejí stolem. Johne, spočítej to a reformuj, než tě sesadí. 
	Nejzajímavější problém demokracie je rovnováha sobectví, vyděračství a spravedlnosti. Bravurně s tím zacházejí dopravci, železničáři, dnes i lékaři. I policisti s hasiči to chtějí zkusit. Když se do toho pustí všechen lid, stát se sesype. Sesype se, protože nenasypal. Nespravedlností demokracie je toto: před lékaři vláda couvne, před policií a hasiči nemusí. 
	K politickému umu vlád patří umět v tom bruslit, aby nebyly vzpoury a aby se alespoň zdálo, že spravedlnost je, i když není. Z čehož klíčí každá vzpoura. Za pěstování pocitu spravedlnosti je zodpovědná vláda, ne rebelové. Ti mají výsadu nezodpovědnosti a využívají ji. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Zmocněnkyně
15.2.2011    Mladá fronta DNES    str. 08    Názory
    Karel Steigerwald        
Moderní doba, nové úřady a nová civilizace kanceláří 

Běžte se na ulici zeptat, co kdo ví o ombudsmanovi a jeho činnosti, co kdo ví o zmocněnci pro lidská práva. Vyzkoumejte, proč pro ochranu lidských práv nestačí státní zástupci bdící nad zákony, proč nestačí policie a soudy. 

Kocába má nahradit Šimůnková. Málokdo asi ví, oč jde. O vládního zmocněnce pro lidská práva. Kocáb se v tom úřadě vryl do paměti hlavně tím, že chtěl zbořit výrobnu vepřového masa na pietním místě romského koncentráku v Letech a nechtěl z úřadu odejít, jelikož se cítil nezbytný. Šimůnková se zatím nevryla, její jmenování odborníci kritizují, že je neznámá. 
	Neznámý je především úřad vládního zmocněnce. Daňový poplatník ví snad jen to, že se nějak stará o lidská práva. Není to úřad jediný, o lidská práva se stará také úřad ombudsmana nebo celý mnohastupňový systém soudů a státních zástupců, včetně, pochopitelně, policie. Lidská práva jsou dána ústavním zákonem, starost o němá celá státní správa. V množství úřadů, které o lidská práva pečují, jsme na tom dobře. S lidskými právy jsme na tom mnohem hůř. Jejich stav v zemi je povážlivý. 
	Hlavně se přesně neví, co to lidská práva jsou. Východiskem je úvaha, že člověk se zrodil svobodný a nadaný přirozenými právy, o která vývojem a aktivitou jiných lidí přicházel a která je třeba mu vracet. 
	Není to tak, člověk se zrodil a vyvíjel jako článek potravního řetězce, jedl jiné tvory a jiní zas jedli člověka. Silnější utiskovali a jedli ty slabší, kořistili na nich a dělali z nich otroky. Lidská práva - to je poměrně moderní lidský vynález. Poměrně moderní je také schopnost diktatur celé lidskoprávní frazeologie čiperně zneužívat. 
	Nejdrsnějším příkladem je patrně právo na byt, jak je občanům zaručovala Ústava Sovětského svazu, té země skoro bez bytů. Lidská práva si politici i lidé často pletou s různými hospodářskými nároky a požadavky, jejichž splnění (přidělení, zabezpečení) požadují voliči od vlád a které vlády (většinou lživě) slibují voličům, aby získaly hlasy. Lidem často v hlavě haraší práva na zdraví, na vzdělání, dokonce i na štěstí. Takových práv se vlády s chutí ujímají. Není nic rozkošnějšího než zařizovat lidem štěstí. Nejkřiklavějším omylem či pověrou z dob komunistické propagandy je právo na bezplatnou zdravotní péči - toto právo se stále ještě vzývá, ačkoli jeho nesmyslnost je do očí bijící. Zdraví zdarma nikde nedávají, vždy stojí peníze a jde jen o to, kolik to stojí a kdo to platí. 
	Rozumnější by bylo říkat tomu všemu občanské svobody. Svoboda není, co padá s dobrodiním vlády (jako právo na byt) z lidskoprávních nebes. Svoboda se špatně zneužívá a chuť vlád motat se lidem do života se za svobodu špatně skrývá. Vlády vždycky, když se chtějí o nějaké lidské právo lidem postarat, potřebují svobodu lidí omezit - ve jménu lidí a toho práva. 
	Jistěže jsme na tom ve věci svobody občanů (lidských práv, chcete-li) mnohem lépe než mnohé jiné státy. Stejně tak jsme na tom mnohem hůř než některé další státy. Zlepšovat je co. Ale je nebezpečné to říkat nahlas -je to pobídka pro vznik dalších úřadů lidských práv, jejich rozvoje, výzkumu a ochrany. Je spousta profesionálů, kteří jsou vždy ochotni lidskoprávní tematiky se chopit a zplodit mnoho nových předpisů, úředních míst, celých úřadů, nových opatření a komplikovaných dávek. 
	Jinak si vznik a vývoj složitého veřejnoprávního systému vysvětlit nelze. Vznikají úřady, které si kdesi ve stínu ušlechtilých idejí lidských práv dobře žijí. Jejich činnost je veřejnosti neznámá, patrně proto, že je to neznámá činnost, jejíž užitečnost nikdo neměří. Kdo se do byrokracie lidských práv naveze, sklidí obvinění, že je těch práv nepřítelem - a to si riskne málokdo. Vychvalovat a rozvíjet tu byrokracii je slušivé, nic to nestojí a z takové všeobecné chvály neplyne žádné nebezpečí. Politici se do této činnosti rádi pouštějí. Bohužel také rádi uvolňuji peníze na rozmach té zbytečné byrokracie s pěkným jménem. 
	Běžte se na ulici zeptat, co kdo ví o ombudsmanovi a jeho činnosti, co kdo ví o zmocněnci pro lidská práva. Vyzkoumejte, proč pro ochranu lidských práv nestačí státní zástupci všech stupňů bdící nad zákony, proč nestačí policie a soudy. Proč musí být navíc i úřady, které se tím zabývají i bez potřebné kompetence, pravomoci a zodpovědnosti? 
	Je to mechanismus u nás zavedený: když něco nefunguje, přidáme k tomu něco dalšího. Když jako veřejný ochránce práv občanů nefunguje dobře státní zastupitelství, přidá se úřad veřejného ochránce. Vznikne dojem, že se něco zlepšilo, ale zlepšilo se jen to, že přibylo pěkných kancelářských míst. To se mnoha úředníkům líbí a politici jsou také spokojeni: prosadili zlepšení. Zkuste někdy vyzkoumat, co reálného koná vládní zmocněnec pro lidská práva, co zlepšil a jestli se náklady na jeho činnost vyplatí. Takový výzkum nikdo nepodstoupí - leda snad nějaký nově vzniklý státní úřad pro výzkum ochrany lidských práv. Mohli bychom vznést bizarní požadavek: kolik stojí státní kasu zlepšení jednoho lidského práva o pět procent. Výzkumák by to jistě vyčíslil. 
	Kocába nahradí Šimůnková. Je to expertka na právní ochranu dětí. To je činnost bezpochyby důležitá. Po skvělém hudebníkovi Kocábovi, jehož kvalifikace byla hlavně v oboru řečnění, je to zlepšení. Čím ovšem naplní svou novou funkci nová zmocněnkyně, je neznámé. Nejspíš zhruba ničím. Nebo podobně jako ombudsman úřednickým markýrováním nějaké činnosti, neboť kde je úřad, tam se činnost najde. Je to rys moderní doby: zmnožování úřadů, které se oplodňují navzájem a vytvářejí nový svět a novou civilizaci kanceláří. Za touto clonou občanské svobody spíš strádají, než kvetou. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Trest. Ne, symbol
9.2.2011    Mladá fronta DNES    str. 08    Názory
    Karel Steigerwald        
Ze studánky komunismu pily i laně. Teď za to máme platit? 

Pár stovek z penze je jen gesto – že víme, co byli komunisti zač a že odpuštění měla provázet lítost, ne arogance. Toto gesto by komunisti s přihlédnutím ke svým činům měli unést. 
Mohlo by se jim ulevit, že odčiňují, co udělali . Ale nevím o nikom, kdo by to tak chápal. 

Čeká nás další mohutné bouření. Vláda se po dvacetiletých rozpacích rozhodla uvést alespoň trochu do pořádku komunistickou minulost. Chystá zákon o tom, že se komunistické věrchušce a estébákům vezme část penze a dá se lidem, které komunistická vláda postihovala. Když uvážíme, že podle normálního smyslu pro spravedlnost by mnoho komunistů a drtivá většina estébáků zasloužila nikoliv pár stovek z penze, nýbrž vězení, často dost ostré, je to skutečně minimum, na které se česká společnost dnes zmůže. 

Teď teprve začne povyk 

A možná, že se nezmůže ani na to minimum. Křik komunistů, všelijakých právních kejklířů a mudrců, liberálních exhibicionistů a vůbec veškerého komunistického příbuzenstva bude ukrutný. Staří koryfejové totality a jejich vnuci se budou ohánět lidskými právy a svobodou. Budou tvrdit, že nelze zpětně, že nelze paušálně, že je vše promlčeno nebo že se společnost rozdělí na ně, nevinné oběti dnešní krutovlády, a na nás, kteří si myslíme, že nějaký, byť třeba už jen symbolický trest by tehdejší komunističtí páni dostat měli. 
	K námitkám: společnost už rozdělena je. Na mnoho vrstev. Pro někoho – kdyby Horáková u soudu nelhala, že je vinna, nebyla by odsouzena. Jiní tvrdí, že nezákonnosti (41 let, ne jen za Gottwalda!) byly vynuceny imperialistickými intrikami. Jiní říkají, že komunisti to mysleli dobře, ale lidi to zkazili. Jsou lidé, kteří komunismus odsuzují, ale říkají: Bylo to legální, národ si to přál. Není to pravda, přáli si to ti, kteří dnes tvrdí, že národ. Národ měl strach, byl umlčen, zašlapán, emigroval, vnímal komunismus jako zlo držené obrovskou ruskou mocí, což se po roce 1968 potvrdilo názorně. Když už na to komunisti nestačili a národ zkusil poslat je do dějin jak Caligulu, přišla ruská invaze a domácí komunisti si sedli na ruské bajonety jak na trůn. Dvacet let předtím se oháněli vůlí lidu. Kde byla ta vůle v roce 1968? Brežněv dobře věděl, že na ni spoléhat nelze – proto vyslal tanky. Bez nich by pošetilý Dubček s celou polidštěnou KSČ přišel o moc rychlostí podobnou té, která svrhla o dvacet let později Gorbačovův stalinismus s lidskou tváří. 
	Hodně argumentů bude z oboru lidskosti. Hlavní ničemové jsou staří. Nemstěme se na bezmocných penzistech. Nejsme jako oni. Takové argumenty se dají trochu pochopit, jenže jejich představitelé si neuvědomují, že oni nejsou jako my. Místo pokory za odpuštění jsme se dočkali drzosti, arogance a sprostoty jak těch starých, tak novopečených komunistů, což je jen nové ovoce spadlé ze starých komunistických stromů, shnilé jak ty stromy. 
	Mnoho lidí bude uvedeno v úžas, ať už hraný nebo skutečný: něco tak krystalicky čirého jak studánka, kam laně chodí pít, ta idea komunismu, snu lidstva o ráji na zemi, ta má být trestána srážkou z penze? Zpoplatněna? Vždyť to je jen krutá msta dnešních vítězů! 

Nikdo se nemstí 

Nikdo se té shnilotině nemstí. Pár stovek z papalášské či generálské penze je jen symbolické gesto – že víme, co byli komunisti zač, a že odpuštění má být provázeno lítostí a pokáním, nikoliv arogancí, když jim otrnulo. Toto symbolické gesto by komunisti s přihlédnutím k tomu, co provedli, měli unést lehce. Mohlo by se jim i trošku ulevit – alespoň takto pár stovkami že odčiňují to vrahounské peklo i to plíživé chcípání, které v Československu rozbalili. Ale nevím o nikom, kdo by to takto chápal. 
	Nejsilnější argumenty budou mít právní farizejové, je jich u nás dost: bude nutno prokázat každému konkrétní provinění. Paušální potrestání občanů by soud mohl brát jako diskriminaci. Ale konkrétní provinění tu je: spikli se proti nekomunistické části obyvatelstva, násilím mu vnucovali svůj pořádek. Koaliční partnery po volbách v roce 1947 dali do vězení, na šibenice, vyhnali do zahraničí. Zrušili veškerý svobodný (byť jen částečně) politický život a nastolili diktaturu, zprvu hodně krutou, později méně krutou. To je konkrétní vina všech, kdo se na tomto systému podíleli, větší velkých pánů, menší malých pánů. Co konkrétnějšího by soudce ještě chtěl?Možná jistotu, že se sám neocitne se svou penzí v tom potrestaném pásmu. Mnohým by se to lehce mohlo stát. Vykládali by pak o nezávislosti soudců a o ohrožení svobody, ačkoliv by šlo o pár set či tisíc na oltář jejich komunistické minulosti. Mnohým se také stane, že za prvních 20 let komunistické služby jim z penze strhnou, za druhých 20 let rebelování jim zas přidají. Tak pestrý je politický život v naší zemi. 
	Srážky by se jim měly odstupňovat podle komunistické zásady: každému podle jeho funkce. Nejvíc generálové, ministři, tajemníci v centru, o chlup míň krajští satrapové, nejméně okresní vrtichvosti. Dál k maloměstské vrchnosti už asi ne, ten mrak šplhounů by byl kancelářsky nezvládnutelný. Srážky estébákům vyměřit bez milosti. 
	Tato dělicí čára je snad srozumitelná i lidu: je spravedlivé, aby Vlasta Chramostová měla menší penzi než estébáci, kteří jí ničili bezdůvodně život? Tuto čáru chce nakreslit vláda. Chvála jí, i když to může dopadnout všelijak. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Poslanci jako vyšetřovatelé - truchlivý pohled
2.2.2011    Mladá fronta DNES    str. 11    Názory
    Karel Steigerwald        
Opozice chtěla ve Sněmovně projednávat (rozuměj vyšetřovat) zatím stále ještě údajná provinění koaličních politiků: Vondry, Bárty, Drobila. Koalice to většinou hlasů zamítla. Opozice zuřila. Aby opozice chtěla projednávat údajná provinění politiků opozičních, to svět, co existuje, ještě neviděl. 
	Zažili jsme na toto téma mnoho planoucích poslaneckých projevů a komisí, vyšetření či objasnění čehokoliv jsme bohužel nezažili nikdy. Také jsme nezažili poslaneckou komisi s úkolem pořádně proprat všechna ta nekonečná a bezvýsledná vyšetřování vyšetřovacích orgánů, které tu od toho jsou. 
	Opozice to amatérské vyšetřování a ty celosněmovní tribunály miluje. Když je prosadí, vznikne pěkná politická aréna přitahující pozornost médií i voličského publika. Je to prostě reklama a jako reklamuto opozice využívá. Jako nástroj k nalezení viny a neviny je to bohužel bezcenné a zasycuje to beztak přetíženou Sněmovnu planými poslaneckými výlevy, které se hodí do předvolebních kampaní, k seriózní práci Sněmovny stěží. 
	Mnozí poslanci a poslankyně to asi myslí upřímně. Jistě věří, že zoufalý stav vyšetřovacích orgánů se dá nějak ve Sněmovně nahradit ochotnickou aktivitou poslanců. Nedá. Co by poslanci měli opravdu intenzivně dělat, je starost o zlepšování orgánů činných v trestním řízení, myšleno odshora až po posledního strážníka. Témat je dost: rychlost, věcnost, serióznost, věrohodnost, právní kvalita, včasnost trestů, vymahatelnost rozsudků, politická neutralita, aktivita ve vyhledávání zločinů. To jsou náměty laika, odborníci jistě vědí o nedostatcích mnohem víc. Amatérština poslanectva a politické zanícení pro vlastní stranu situaci nezlepší, nýbrž zhorší. Sněmovní rétoři jen zmnožují chaos kolem afér, matou veřejnost a zkreslují obraz každé aféry, protože ji přirozeně otáčejí ve vlastní prospěch a v neprospěch konkurence. Chtějí prostě někoho buďto utopit, nebo vysekat. 
	Žádný poslanec si ještě nepoložil otázku, jak to, že (takřka) všechny aféry, jimiž by se měly orgány pilně věnovat, neobjevily ty orgány, které to mají na starosti, nýbrž média. Ještěže alespoň někdo. Ale média nejsou žádní vyšetřovatelé, slavné sólo byměla zahrát jen čas od času. Když musí dávat náměty k vyšetřování každý den, něco není v pořádku. A v pořádku to není dvojnásob, když si připomeneme, jak chudě a skromně to vyšetřování odbornými orgány pak vyhlíží. 
	Média už od své povahy budou vždy po aférách pátrat a zveřejňovat je. Proč to nedělají orgány odborně na to cvičené, vybavené dalekohledy, sluchátky a dalšími odbornými pomůckami, je záhadou. Zařadit třeba toto téma na jednání Sněmovny by se mohlo vyplatit mnohem víc než zpolitizované půtky. Nám, orgánům i Sněmovně. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Nové taláry
1.2.2011    Mladá fronta DNES    str. 10    Názory
    Karel Steigerwald        
Spravedlnost se převléká. Ale nepomohla si. Zatím 

Rozpoutala se debata laiků i odborníků. Talár zhmotňuje konzervativní hodnoty i principy. Ale v talárech to není. Až jednou orgány rozmotají zázračné zbohatnutí (nejen) čaroděje Grosse, zhmotní se v nich duch spravedlnosti, i kdyby seděly u soudu v plavkách. 

Nepochybně máme mnoho skvělých advokátů. Taktéž máme výtečné soudce, přísedící, policejní prezidenty, detektivy, jedním slovem, máme báječné orgány činné v trestním řízení. 
	Tak tím jsme odbyli povinné penzum určené těm výtečným, aby nebyla mýlka a někdo se zbytečně nerozčiloval - a věnujeme se těm ostatním, které jsme nahoře nevyjmenovali, ale kteří tvoří spolu s rozvrzaným systémem celý ten pochmurný svět spravedlnosti, nespravedlnosti, soudců, policajtů, věznic a temnic. Je to už stará otahaná vesta, spravedlnosti u nás stále není dost, a velmi často aby se jí našinec spíš bál, než u ní hledal zastání. Od soudů (podle stupně) se může dočkat všech, i protichůdných rozsudků. 

Kdo se v tom má vyznat? 

Příklad: jistá překladatelka na svém blogu vzpomínala, jak v mládí před ní řekl jistý hudebník, že má prsten po Židech, kteří vyletěli komínem. Hudebník dal věc k soudu, že to neřekl, ten žalobu zamítl s tím, že vzpomínku o komínu a prstenu dostatečně potvrdila svědkyně. Vrchní soud dal rozsudek právě opačný: historka potvrzena nebyla. Tímto maličkým a triviálním sporečkem můžeme se jako čočkou zvětšovacího skla dívat na svět spravedlnosti. Jednou tak, příště naruby. 
	V těchto dnech naše spravedlnost dostala nové, modernější taláry, a ačkoliv jde o něco celkem bezvýznamného, rozpoutala se debata laiků i odborníků. Jako obvykle pro a proti, smyslu to nemá a nic z toho nepojde. 
	Proti jsou advokáti. Museli by talár nosit v extra tašce. Nechápou, proč jako soukromníci mají mít uniformy. Nejsou ani policie, ani vojsko či jiná složka státní moci, která má speciální pravomoc vůči občanům - proč je tady stát takto komanduje? Advokáti podnikají v oboru spravedlnosti - jiní podnikatelé také nemají předepsané uniformy. Padl argument, že to připomíná povinnou uniformitu komunistické společnosti. Ale tu právníci často připomínají i bez taláru či vůbec bez šatů, protože mají staré časy zavrtané jinde. Zajímavá je námitka, co když si talár zapomenou. Odloží se kauza? Ale s tím se počítá, u soudu roztržitým advokátům půjčí talár obecní. 

Raději brnění nebo kulicha 

Reptají jen advokáti jako osoby, jejich komora taláry přivítala s odborným argumentem, že „vítězný návrh talárů v sobě spojuje konzervativní hodnoty advokacie, moderní design a kvalitu použitých materiálů“. Věc se přesto dostala až k Ústavnímu soudu. Ten reptání jedinců zarazil argumentem ještě odbornějším: „Všechny principy, jimiž je advokát při výkonu své profese povinen se řídit, mohou být v jeho mysli zhmotněny mimo jiné do podoby taláru. Člověk v taláru spíše pocítí význam okamžiku, pro který si talár oblékl, i své povinnosti.“ 
	Jestli se principy advokátů skutečně takto zhmotňují, hodil by se spíš oděv loupežníka nebo brnění rytíře bez bázně a hany. Jak kdy. 
	Na systémová zlepšení spravedlnosti se čeká léta. Snad se konečně nějaké novoty blíží, snad už brzy se díky reformám to kostrbaté a neohrabané monstrum rozjede v nějaké spravedlivější a bezpečnější jízdě. Ale velké naděje si stejně nedělejme, talár je jistě věc důstojná, ještě důstojnější, by byla napudrovaná paruka, a na prostší mysl pachatele by jistě působila i tradiční výstavka mučicích nástrojů za zády soudců. Všední den obyčejného výkonu spravedlnosti tam hodně dole je stále ještě příliš depresivní. Právo se tam pošlapává lehce. Za plného vědomí příčetných lidí se zametá zejména s těmi, kdo se sami ani bránit neumějí a kdo ani nevědí, že jsou nějací ombudsmani mezi námi. Jeden soud vám dá za pravdu, druhý vás za totéž potrestá. Už zase jsem četl, že nějaký soud dal Kořistkovi (nikdo už neví, kdo to byl) za pravdu, že mu slibovali úplatek milion, ačkoliv (prý) u toho slibu nikdo třetí nebyl. 
	Máme teď hodně nových kauz. Nejposlednější je Vondrova, tam je ještě naděje, že ji třeba brzy nějaký odborný orgán rozplete. Kauzy staré měsíc a víc už mizí z našich očí i z očí orgánů. A což teprve kauzy miliardové -my voliči žijeme obklopeni hromadami peněz, které poletují, kradou se, mizí, nebo naopak nekradou, nepoletují, nemizí - nikdo nevíme. Už stokrát jsem psal - co na to orgány, proč mlčí, proč nekonají? A když konají, co vykonaly? Za půl roku vyslechly dva lidi, víc nic. Takovým tempem dojdou k žalobě či zamítnutí žaloby za sto dvacet let. Ale to už bude zbytečné, to už na zeměkouli nebude žádná spravedlnost. 
	Je dobře, že dali advokátům taláry. Je to nóbl. Mluvčí komory má však podivný argument: „Jde o klienty, o jejich pocit, že před soudem stojí dvě zcela rovnoprávné strany a že jejich advokát není něco méně, když proti němu stojí státní zástupce v taláru.“ To snad dodnes, jen v sáčku, byl advokát jakýsi hejhola, po němž soudce lehce práskl bičem? A je-li to tak, talár to spraví? A co obviněný? Neměl by mít háv obviněného, třeba s rolničkami, aby věděl, kam patří? 
	V talárech to není. Až jednou orgány rozmotají zázračné zbohatnutí (nejen) čaroděje Grosse, zhmotní se v nich duch spravedlnosti, i kdyby seděly u soudu v plavkách. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Chyťte si člověka a dejte ho do sklepa
28.1.2011    Mladá fronta DNES    str. 10    Názory
    Karel Steigerwald        
Haiku Karla Steigerwalda 

Valí se do naší haiku-kanceláře nová důležitá témata, která ovládají veřejný prostor, protože nic neznamenají a k ničemu nevedou. Hodí se k diskusím, rozuměj ke žvanění. Pes ve sklepě, Kocáb s Nobelovkou, komunisti v zákazu, to jsou témata, na která může mít každý názor či dva. Správně píše Parkinson, že rozpočet za tisíc bilionů schválí výbor za dvacet minut, kdežto o pětistovce na kůlnu pro kola se debatuje tři hodiny. (Myslím Parkinson profesor, ne nemoc.) Tak s chutí do toho. 
	Možná se dočkáme, že se o Hitlerovi nebude smět říkat, že byl v nacistické straně, nebo že komunista Stalin byl lidožrout, protože to bude hodnoceno jako porušování práva na ochranu osobnosti. Zabývá se tím nyní náš úřad, který má ochranu osobností na starosti. Vyšetřuje, jestli se to skvělé právo neporušuje, když se píše o lidech (v jimi zkoumaném případě o soudcích, což jsou také svého druhu lidi), že byli v komunistické straně. Je to zkoumání vskutku ušlechtilé, časem se asi zakážou celé dějiny, protože je tvoří příběhy lidí, kteří někde byli, něco dělali a něco o něčem říkali. To vše může i dnes narušovat ochranu jejich většinou prapodivných osobností, viz ten Hitler. Nebo třeba i náš kokeš Jakeš. Říkat, že to byl komickej komunistickej strejc a šťastně tím zrychlil pád komunismu u nás, se nesmí. Narazilo by to na jeho chráněnou osobnost. 
	Chráníme práva psů i lidí. Je to dobře. Když vám cizí pes udělá škodu, smíte ho lapit a držet ho doma na krmníku, dokud vám jeho majitel škodu nezaplatí. Ale nemělo by se říkat majitel, to je výraz z dob otroctví, mělo by se říkat partner nebo společník, volný je i termín soudruh psa. Lidé by měli mít stejná práva jako psi. Chytit člověka, který vám udělal škodu a držet ho ve sklepě, dokud nezaplatí, by mělo být běžné. Snad se to prosadí. Krmit byste ho museli konzervami pro psy, aby se to srovnalo. 
	Už zase zakazujeme komunistickou stranu. Jako vždy se to nakonec nepovede. Komunistickou stranu by dokázali zakázat (při své říznosti) snad jen komunisti. Pár chlapů by pověsili a hotovo. Ale debaty o tom zakazování jsou osvěžující. Jeden náš vzdálený příbuzný topič, bývalý továrník, dal obě holky na zdravotní sestry a přihlásil je do KSČ, aby se měly líp než on. Domametal nahoru k nebesům kletby: jednoho krásnýho dne budou komunisti viset. Když jsem se ho jménem haiku zeptal, jestli budou viset i obě jeho dcery, přestal mluvit. Pak zakazujte komunisty! 
	Vynikajícím činem je návrh na udělení Nobelovy ceny míru Michaelu Kocábovi. Zaslouží si ji. Zeptejte se ho, potvrdí vám to. Po banditech typu Arafata je to pokrok, Kocáb v ničem nejede. Možná to je důvod, proč mu cenu nedají. Kdyby vraždil Romy a pak slíbil, že toho nechá, dostal by ji. Ale mohl by chtít Nobelovu cenu za bigbít. Obama ji dostal jako přídavek, když ho zvolili prezidentem USA. Z toho je patrné, jaký smysl ta cena za mír má. Stejný jako škodlivý pes ve vašem sklepě. Mohli by také dávat cenu za válku. 
	V módě jsou debaty o krádežích a podplácení. Hrnou se nové a nové případy. Pro důchodce chtějí založit jakési dlouhodobé léčebny, kde je vyhladoví, aby jim mohli sebrat penze. Je prý na čase prodat Václavské náměstí Korejcům. Lítá v tom Langer. Ne-li Korejcům, tak do Olomouce. A už je tu další případ: tři tuny rtěnek v zelené barvě pro vojákyně. Máme už spočteno, kolik korupce schramstla. Zajímavé ale je, že nenásledují série soudních procesů. Pohazuje se trestními oznámeními, z kterých si nikdo nic nedělá, však zhasnou. Když už někoho dají do vazby, vyjde najevo, že byl nevinnej jak Švejk. Na řadě už je i Vondra, maskot nevinnosti. Prý rozdal stamiliony. Ale prý to měl na starosti úředník Novák. Novák zas, že Vondra. Víc se nikdy nedozvíme. Jak to skončí? Až předposlední Čech podá trestní oznámení na posledního a vzteky zcepení. Pak bude konečně pokoj. Haiku si k tomu napište sami. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Stratég Nečas v roli chytré horákyně
25.1.2011    Mladá fronta DNES    str. 09    Názory
    Karel Steigerwald        
Premiér Petr Nečas jmenování policejního prezidenta nepodepíše a nebude vetovat. Povídka o chytré horákyni napadne každého. 
Ale premiér si zaslouží pochválit. 
Jeho dvojí ne lze považovat za strategické rozhodnutí. Bitvu o policejního prezidenta ukončil, odpovědnost nechal ministrovi vnitra, dál bude věc zpovzdáli pozorovat. Vleklá bitva o křeslo vrchního policisty by nikomu nic nepřinesla - je to spor třeba taktický, ale nepříliš významný, vhodný pro naparování a intrikování politiků. Nečas, použijme to slovo stratég, znovu připomněl, co je úkolem vlády: reformy, nikoliv vzájemné poziční bitky. To je poučné i propříště. 
	Divné je jen jedno: skutečně není možné udělat výběrové řízení na prezidenty všeho možného tak, aby nebyl porušen žádný zákon či předpis? Nebo obráceně: jsou zákony a předpisy dostatečně jednoznačné, aby žádné pochybnosti okolo výběru nemohly vzniknout?

U nás se neumí padat do bezvýznamnosti
19.1.2011    Mladá fronta DNES    str. 08    Názory
    Karel Steigerwald        
Prý založí novou stranu. Na tu, které byl předsedou a která jej vynesla až na Parnas do pomíjivého křesla předsedy vlády, začíná metat posměšné severočeské blesky. Jestli skutečně založí nějakou trucsociální trucdemokracii, vezmi čert. Ale jde cestou svého předchůdce, Jezevce z Vysočiny. Ten také, když opustil místo předsedy strany, nastoupil dráhu metače blesků, ironizujícího svou partaj. Posléze ustanovil z hrstky věrných trucpartaj a neuspěl s ní. 
Vlastně uspěl, chtěl ČSSD poškodit ve volbách a to se mu zdařilo. 
	Oba už jsou bezvýznamní. Na vybledlé slávě dávných činů se mohou hřát jen stěží. Sami tu slávu zproblematizovali, dali jí znak nedůstojnosti a ze sebe učinili vrhače bahen, upadající do zapomnění. Svého času to byli velikáni, kol nichž se ti malí točili. Té slasti se asi nemohou vzdát. Dělají ale, co mohou, aby si škodili. Nevědí, že jejich dnešní kritika vlastní politické strany padá na jejich hlavy. Kdysi nejbližší spolupracovníci se mění na darebáky a šibaly. Odcházet je těžké. Něco jsi a náhle nejsi nic. Lehce odešel jen slavný Gross. Odnesl si oslňující talent. Kam svůj investiční zoban zasekl, tam vytrysklo jmění. To pak není důvod zakysle nadávat.

Vrahova kniha
13.1.2011    Mladá fronta DNES    str. 12    Názory
    Karel Steigerwald        
Tříprsťák, Šepták a Bob Horkej Lauf, toť elita země 

Už včera měl jít vyšetřovatel k Horkýmu Laufovi, aby ho vyslechl, co ví o korupci, o organizovaném zločinu a politicích. Vězeň něco ví. Když to nepoví, bude to neoznámení trestných činů. Nebo neví nic a bude to urážení lidí. Ďuričko je brána k velkému vyšetřování. 

Nejsou sami. Podobných týpků najdete hory. Stačí jen do politiky rýpnout vidlemi, vylezou ze všech stran světových i politických. Víří kolem politiků, často jsou přímo těmi politiky. Vyposlechněte si příběh hodný krváků. Žil byl Tříprsťák, Šepták a Bob Horkej Lauf. Tříprsťák byl předsedou vlády, Šepták měl pod palcem kolotoče, Bob Horkej Lauf si na prsou hřál kvér, v mozku měl hotel. Jednou, když Tříprsťák zrovna světil svůj nový spis, Horkej Lauf, jen tak aby se neřeklo, v sebeobraně zastřelil Šeptáka. Došeptal jsi, ucekl, jak to viděl v televizi, ale policii řekl, že mu Šepták skočil do rány. 
	Tříprsťák, předseda vlády, se rozplakal. Horkýho Laufa ale nevysekal z lochu, jak slíbil. Tak Bob napsal v lochu knihu pravdy o předsedovi Tříprsťákovi. Jak vládl, kradl, jedl a pil. Později dostal ale rozum, rukopis knihy pravdy prodal kámošům Tříprsťáka za tři miliony, protože ta pravda o Tříprsťákovi za ty prachy fakt stála. 
	Příběh tím nekončí. Horkej Lauf o rozum zas přišel, peníze skásnul, dal je v lochu pod dlaždici a napsal o staré pravdě novou knihu. Každej už, braši, tušíte, kam to vedlo. Jednou ráno našli Horkýho Laufa přišpendlenýho za jazyk černými dýkami máčenými v krvi kolotočových pegasů na vrata lochu zevnitř. Vyšetřování zjistilo, že se přišpendlil sám. Krví si sám napsal nad vrata: Dopsals, Horkej Laufe. 
	Ti, comu to udělali, hned šli pod vězeňskou dlaždici pro ty prachy. A běda, tři miliony v tahu. Ty prachy se samy neukradly, usykl Tříprsťák. A hle, stopa vede ke strýci Vikovi. Ten dal prachy na Šeptákově pohřbu uhlobaronům, ti je šoupli do Švejcar, pak v igelitce zpátky pro mladýho pána. Tříprsťákovi se nozdry rozšiřují jak kalhoty dalšího hrdiny, Bezednýho Kapsy. Voba větřej krev. Pokračování příště. Ale pozor – příběh se odehrál v jakémsi domnělém románovém Mexiku vražd, milionů a slámy v botách. Nikde jinde by se odehrát nemohl. Tříprsťák, Šepták ani kniha Horkýho Laufa neexistují. Ani kapsa Bezednýho Kapsy. 
	Ale žerty stranou, co jste četli, je poslední vážně myšlený politický komentář o našem světě. Nic serióznějšího se o té partě už napsat nedá. Myslím, že už se překonal Rubikon: dál už to nemůže jít, zpět taky ne. Kdysi nám Němci (haha!) zapálili divadlo, dnes by měl někdo zapálit celou zem. Nebo snad mám psát, že by se na večírku předsedy vlády lidé neměli střílet, že vrah by neměl vydírat knihami rozhodující politickou sílu země, že rozhodující politická síla země přece nekupuje vyděračské elaboráty vrahů? A z menších ryb, smradlavých stejně jak propocená uniforma desátníků, když vojna ještě byla povinná: ministr vnitra nemá čachrovat s prádelnami, proboha, běž domů, Ivane! 
	To máme skutečně psát takové elementární věty? Že třeba letadlomusí být vždy o něco menší než vrata od hangáru, ne naopak, vážené ministerstvo války? Že pumpy benzin nemíchají? Kdo jim ho prodal, ten ho míchá! A pumpy vědí, kdo to byl. Proč už dodavatel nevisí hlavou dolů na hradbách našich nešťastných měst? Ve velkém jako v menším, i obyčejný seznam komunistů-soudců, aby se neřeklo, je lajdácky vyplněný! A to ještě komunisti půjdou s tím k soudu, že být komunistou je čest, ne hanba! A vyhrajou ten soud, však víme, kdo to bude soudit. 
	Jsem napjat: už včera měl jít vyšetřovatel k Ďuričkovi, tomu Horkýmu Laufovi, aby ho vyslechl, co ví o zločinech z oboru korupce, o podplácení, o organizovaném zločinu, o politicích v tomto smyslu. Duričko buď něco ví, a když to nepoví, bude to neoznámení trestných činů, přinejmenším. Nebo neví nic a bude to pomluva, hanobení, urážení lidí – i Tříprsťáka. Ďuričko je prostě brána ke vstupu do velkého vyšetřování, jako jsou tou branou hnědouhelné švýcarské miliony, jako je tou branou amatérské vyšetřování a udávání ve fondu životního prostředí, jako je tou branou pach policejní prádelny, případně malá vrata od vojenského hangáru, abych tak namátkou hrábl na sklizeň posledních dnů. 
	Hrabat jsem mohl kamkoliv jinam, národ zlodějů spěje k vrcholu své slávy: už zbývá jediné – že Češi zašmelí a podfouknou sami sebe. Přijdeme jednou ráno do Česka, Češi nikde. Prodáni pod rukou, za levno, na falešný papír, bez DPH. Jediné mě utěšuje: kdo by je koupil? No možná ministerstvo obrany, za úplatek. Dalo by je do skladů s poznámkou: Češi, nerozbalovat, nefungují, neotvírají se, nestřílejí, nejezdí. 
	Tak jsme se dosyta vychechtali politické problematice a můžeme jít v klidu spát. Nebo na lup. Kdo dělá v politice, vezme si oblek a razítko, všude se dá něco objednat, zfalšovat, přehodit čísla, podstrčit dodací list jinam a tak podobně. Kdo v politice není, vezme pytel či kárku a jede na pole, do dílny, nebo alespoň urvat ten plech na zastávce autobusu, je novej. 
	Tak to je asi v kostce celá duchovní dimenze naší země – od Ďuričkova spisu za tři miliony až k chlapovi, který minulý podzim v Černošicích cpal drobné dlažební kostky z chodníku do kárky. Dloubal je takovým šikovným kapesním rypadélkem. 
	To by se i v politice hodilo. Jen nevím, kde by se dalo ukrást. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

V ČT bydlí duch doby – nudný, ale mazaný
12.1.2011    Mladá fronta DNES    str. 09    Názory
    Karel Steigerwald        
Špičkové pražské divadlo hyne, protože mu chybí čtyři miliony dotace. Co si pak myslet o těch miliardách z ČT? » 

Tak s Janečkem už se to houpe. Kdo neví, co je to Janeček: je to ředitel ČT. Kritizují ho už i tvůrci, kteří pro ČT pracují. V konfliktu se svazem televizních umělců se vydal jakešovskou cestou. Rozhodl se zhanobit televizní tvůrce zveřejněním jejich příjmů – aby se na ně dožrala veřejnost a Janečkovi zatleskala. Zahrál na tradiční českou víru, že kdo umí víc než já, má mít po zásluze míň peněz než já. Podobně jako Jakeš se však nedočkal pochopení. Navíc si popletl honoráře a rozpočty. Lhal buďto z hlouposti, nebo naschvál. A tak se to s ním houpe a brzy už, jako Jakeš, půjde asi pryč. S těmi honoráři umělců otevřel pekelnou skříňku – sám má příjmy, jako by ČT byla podnikatelská firma, a odměny mu dávají za to, že plní, comu jako povinnost ukládá zákon o ČT. 

Televize v rukou sebe samé 

O Janečka ovšem nejde – on je jen zhmotnělý veřejnoprávní přízrak. Dává ČT duši a zhoršuje už tak pochybnou pověst celé té veřejnoprávnosti – o níž se mnoho mluví, nikdo ale neví, co by to asi takmělo být. Jedno je jisté: je zde televizní stanice se sedmimiliardovou dotací, která je v rukou sebe samé, svého vedení, které má ruce svobodné jako podnikající vlastník, aniž má nějaká podnikatelská rizika. 
	Kontrola veřejnosti prostřednictvím rady ČT je pofiderní, chaboučká a spíš služebná. Schopnost rady televiznímu kolosu rozumět je pouhá fikce. Ale všechno nějak běží a nikdo z politiků není ochoten do problematiky veřejnoprávní televize strkat prsty. Každému hrozí nařčení, že chce TV ovládat, nebo alespoň cenzurovat. Výtvor horečnaté a pochopitelně i naivní doby před dvaceti lety žije v poklidu a bez obav. Konflikty se vyhrocují, ale trvají. Janečka možná konečně sesadí, ale změnu to nepřivodí, přijde jiný Janeček. 
	ČT se čas od času obhajuje, že veřejnoprávní je, a předkládá příklady. Když sečteme celou veřejnoprávnost ČT, to jest ty části programu, které se mohou nějak odkazovat na menšiny, kulturu, umění, vzdělávání a podobné „položky veřejné služby“, nutně nás musí napadnout, jestli to všechno není příliš drahý luxus. Za sedm miliard jistě lze pořídit mnohem větší hromadu ušlechtilosti a ducha, než ČT nabízí. 
	Při vší rétorice je ČT jen jedna z mnoha televizních stanic a její program se těm ostatním svou bezbřehou banalitou (až na výjimky) podobá jak vejce vejci. Žije si ovšem mnohem lépe, kryta sedmi miliardami, v závětří, kde ji nebičuje ctižádost nebo chamtivost vlastníků ani strach z podnikatelského neúspěchu. Janečkovi stačí jediná strategie: nerozdráždit příliš mnoho politiků, aby se nespikli a neodstranili ho. Ta strategie vede k průměru, k šedi a nudě, což jsou položky, které nikdy nikoho nerozzlobí a jimiž si televizní stanice vesele konkurují. Zkuste to kterýkoliv večer – klikejte po kanálech, všude je totéž, jen to začíná v trochu jiném čase. 
Je zvláštní, že ostatní televizní stanice toto kukaččí mládě na televizním trhu snášejí. Snáší ho i úřad pro hospodářskou soutěž. V každé jiné branži (krom prapodivně dotovaných divadel, slunečního elektrárenství a podobných výstředností) je nemyslitelné, aby jeden směl brát od státu dotaci a druhý ne. 

Dolní příčka lidovosti 

Televize je umění lidové, asi spíš zábava než umění. Je to dobré podnikání, masovost přináší zisky. Je vůbec otázka, jestli tzv. veřejnoprávnost do televize patří. I Nova v licenčním řízení naslibovala naivním úřadům televizi vzdělávací, kulturní, plnou duchovních hodnot, ale k žádnému plnění slibů nepřikročila. Věděla dobře proč. 
	Televize, nejen u nás, je spodní laťkou lidovosti, která strhuje diváky primitivnosti. Jakási legalizovaná droga, opium hlouposti, valících se nestvůr, hořících mrakodrapů a hromad mrtvol. Tím vším se lidé omamují, milují to omamování, tu inhalaci, protože si asi myslí, že to přináší štěstí. Proč to stát dotuje miliardami, není moc jasné, ale je to pohodlné. Každý dá 150 korun a vlezte mi na záda! Lidstvo spí u obrazovky a vzdělanci mají pocit, že za těch 150 korun se nějak tvoří veřejnoprávní dobro, krásno a moudro. Jako alibi, prosím. Dobro, krásno a moudro to netvoří. Miliardy by se daly za tímto účelem utrácet rozumněji. Když si připomenete, že pražské divadlo – stojící na špici málem už evropské – zahyne, protože nedostane tři nebo čtyři miliony dotace, musíte se nad těmi miliardami z ČT jen zoufale šklebit. Janečkova televize musí tu veřejnoprávnost deklamovat neustále. Šťourů, kteří pátrají, v čem ta veřejnoprávnost ČT vlastně vězí, je stále dost. Ale je to všechno jen pokrytectví. Kdyby Janeček program ČT zaplnil duchovnem, koncerty vážné hudby, uměním, poezií, vědou, péčí o menšiny a o vzdělání lidu, klesla by sledovanost na minimum a přišla by kritika z druhé strany: Proč dostáváte ročně sedmmiliard, když se na vás nikdo nedívá? Janeček to dobře ví, a proto pořádá všelijaké programové ostudnosti typu „pět v koupelně“ atd. 
	Česká televize je závislá. Rada, která to má maskovat, se skládá z odložených politiků a figur jim blízkých. Poslanci věří, že je to tak správně, že tam vyslali odborníky. Jakou by ale měli mít ti odborníci odbornost? Na veřejnoprávnost, na duchovní sféru, nebo na rozpočty a hledání tajných penězovodů z televize ven? To nikdo neví. Občas někdo ČT přichytí, že má málo publicistiky nebo že nevysílá koncerty vážné hudby, nýbrž jen popík. Jindy je zase mizerná úroveň hraných pořadů nebo chabá dokumentaristika. Trošku se hudrá, ale to se převalí. I tenhle článek se brzy zapomene. Zasedne Rada ČT a dá řediteli vyznamenání. Nebo dosadí jiného. 
	Ve veřejnoprávní televizi jako by bydlel sám blbý duch doby – nudný, ale mazaný. Možná, že právě to je ta hledaná veřejnoprávnost. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Náhlý smír Vláda v rozkladu není. Na boji proti korupci se shodla
6.1.2011    Mladá fronta DNES    str. 08    Názory
    Karel Steigerwald        
Veřejnost vládnímu úsilí potlačit korupci nevěří. Divit se jí nikdo nemůže, protikorupčních kampaní a vejborů zažili jsme dost, většinou s efektem korupci posilujícím. Veřejnost není od toho, aby byla optimistická a pozitivní - to je úkol vlády. Ta Nečasova dobře našlápla.

Lídr opozice Sobotka se radoval: Vláda se postupně rozkládá, protikorupční nesvornost ji dorazí. Vláda naopak překvapila (nejen Sobotku) věcností, s níž zásady protikorupčního boje včera projednala. Náznaky sporů a mezistranických agresí se proměnily ve spory věcné, jejichž smyslem nebylo hanět konkurenty-spoluvládce, nýbrž hledat řešení. Pět položek bylo ještě odloženo -k dalšímu věcnému dopracování. Lídři koalice nepochybují, že k tomu dopracování dojde.
	Mrzačení se tedy nekonalo. Nekonalo se ani čepýření, kdo že je ve vládní koalici ten kabrňák a kdo škodič. Vláda vybrala zatáčku, která by ji mohla, jak čekal Sobotka, skutečně rozložit. Boj s korupcí je téma, s nímž vláda stojí a padá. Korupční problém je už nesnesitelný, kdo si s ním alespoň částečně neporadí, nebude mít napříště v politicemísto.
	Vláda, která by ten boj jen nějak „okecala“, by měla životnost chrousta, tj. do května. Veřejnost je prolezlá pochybami, vládnímu úsilí potlačit (či alespoň viditelně snížit) korupci příliš nevěří. Divit se jí nikdo nemůže, protikorupčních kampaní, komisí a vejborů zažili jsme už dost, většinou s efektem korupci posilujícím. Ostatně veřejnost tu není od toho, aby byla stále optimistická a pozitivní - to je úkol vlády. Ta Nečasova včera dobře našlápla. Po půlročních rozpacích přijala dobrý materiál, který však, držme se zpátky, nemusí dobře dopadnout. Záleží jistě na tom, jak půjde vláda dál. Znění zákonů, jejich schvalování, rukodělné poslanecké předělávání ve Sněmovně, to vše může jako už mnohokrát cestu k protikorupční očistě pořádně zkomplikovat.
	Vláda je v rozkladu, větší nejednotu jsme nikdy nezažili, není schopná vládnout, tak zní úsudek ČSSD. Připomíná to staré časy, kdy se normalizační lídři utěšovali dramatickým popisem rozkladu Západu, s kterým nepřestali, dokud se jejich stát sám nerozložil.
Ale k opozici silná slova a barvité strašení patří - proč ne, vždyť chtějí vládu odstranit a dělat to lépe. Ale k odstranění korupce by opozice mohla projevit víc aktivní spolupráce i podpory - karabáč na vládu by si mohla ušetřit na další témata, bude jich dost. Boj s korupcí (a kriminalitou vůbec) by měl být možná jediným skutečným společným pracovištěm všech vlád a všech opozic, co nás čekají.

Stranický problém

Politický směr, který by korupci chtěl, podporoval a prosazoval, pokud vím, neexistuje. Ale kolik je stran, krom těch malých a začínajících, které s korupcí nemají problémy? Snad proto se protikorupční plány sestavují a prosazují obtížně. Sociální demokraté, kteří se nyní tolik radují z aféry na fondu životního prostředí, o tom sami vědí dost.
	Možná by nemuseli tolik moralizovat a peskovat ODS, která se v té fondové aféře nepěkně brodí, když právě teď by se hodilo zametat před vlastními dveřmi. Jako na potvoru se objevila v časech protikorupčního hnutí ze Švýcarska jakási jejich dávná privatizační aféra, v níž nepoletují jen tajně nahrané výpovědi o příštích loupeživých plánech, nýbrž reálné stovky milionů provizí, které vířily kolem nejbližších spolupracovníků dodnes nečitelného Grosse. A že by švýcarské vyšetřovací orgány byly v rukou Johna či Nečase, může předpokládat jen čirý pomatenec. ČSSD by tedy mohla na pomoc při rozlouskávání celého toho odporného korupčního šera vyjít veřejnosti vstříc například sestavením vlastní vyšetřovací komise, která by si na ta švýcarská konta a na rej stamilionů posvítila očima sociální demokracie. Komisi by mohli tvořit Sobotka, Rath a Zaorálek. Jsou to zkušení politici, když vidí nešvar, nemají pro ostré slovo daleko a k objasnění by mohli pomoci. Veřejnost by jejich aktivitu jistě uvítala - jako pádný příspěvek k nápravě politických poměrů. Nepochybuji o tom, že nahrávky kolem fondu životního prostředí jsou závažné signály o plánovaných lumpárnách. Švýcarský tanec milionů kolem privatizace dolů je závažný signál o lumpárnách uskutečněných. Obé se nachomýtlo právě teď, tož se dívejme, jak pěkně a do hloubky poctivě se obě aféry proberou.
	Ale ČSSD žádnou vlastní vyšetřovací komisi nechystá. Raději zvažuje, jestli se bude podílet na práci komise, která má navrhnout příštího policejního prezidenta (na něhož celá ta protikorupční mašinerie padne), a naznačuje, že pokud nebude po jejím, kašpárka dělat nebude. Škoda, zbavuje se sama možnosti poskytnout veřejnosti přímý přenos z činnosti komise. Alemožná, že neúčast v té komisi jim umožní mít mnohem víc připomínek, než kdyby tam Pecina s Bublanem jako kašpárci seděli.

Totalitní nástroje pozdrženy

A propos, v protikorupčním terénu se pohybovaly i dva nebezpečné body - mimosoudní odčerpávání majetku z trestné činnosti a zákon o objektivitě a pravdivosti obecních médií. To jsou dva pojmy z výbavy policejních států. Místo svobody pravda, místo zákona policejní spravedlnost. Jsou to body účinné, policejní státy problém se lží a korupci nemají. Samy jsou totiž tou lží a korupcí, neb obé totálně zestátnily. A to bychom my určitě znovu nechtěli.

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Silniční pirát si je jist vlastním bezpečím. Proč?
5.1.2011    Mladá fronta DNES    str. 08    Názory
    Karel Steigerwald        
Šoupni to před něj, šéfe, ať do tebe vrazí a má na krku zavinění, parchant! Byl by to dobrý návod k beztrestnému vraždění: přejedete se superautem z pravého pruhu do levého těsně před oběť, šlápnete na to, oběť to neubrzdí, narazí do vás zezadu a zabije se. Je si svou smrtí vinna sama - nedodržela bezpečnou vzdálenost. Takto vysvětluje pirát, proč do něj narazil automobil, před nímž prudce zabrzdil. Kloní se k tomu asi i státní zástupkyně. Ale pirát předjížděl zprava, kličkoval a ohrozil tou nebezpečnou jízdou vozidlo jedoucí za ním nejen tím, že mu zkrátil bezpečnou vzdálenost, ale i tím, že i je nutil riskantně brzdit. Žádný řidič o té situaci nemůže pochybovat. Totéž krátce před nehodou udělal pirát jinému vozu. Argumentace piráta je drzá a okatá svou arogancí. Státní zástupkyně ji možná nebere, jistě chce jen doplnit nějaké formální náležitosti policejního spisu. Ale možná chce něco jiného. 
	Agresivně jezdí, agresivně reaguje, je si absolutně jist vlastním bezpečím. Bratři jej ochrání, jak píše Moliére. Kdekdo už to zažil - sebevědomý hulvát, slepý zákon, slepé úřady. Uvidíme zas tentýž spor: Ochrání ho bratři? Ututlají všechno? Sledujme ten případ. Jeho konec nás poučí.

Zase vyšetřovací metoda „naschvál mimo terč“?
4.1.2011    Mladá fronta DNES    str. 09    Názory
    Karel Steigerwald        
V kauze fondu životního prostředí se něco děje. Protikorupční policie dostala pokyn, aby začala vyšetřovat (krom jiných) i premiéra Nečase a ministra Johna, zda nejsou podezřelí z neoznámení trestného činu. 
	Je to krok nadějný. Oba politici jej také přivítali a rádi prý s vyšetřováním pomohou. Je to však také krok poněkud nejasný. I policie jistě ví, jako každý, kdo to sleduje, co vyšetří: nevěděli, neoznámili. 
Navíc k tomu vyšetřování měla přibrat, aby to vše bylo souměrné, i exšéfa fondu Michálka, který věděl a neoznámil. Doufejme, že budou následovat další svižné policejní kroky, skutečné závažné, podle hesla všech politiků: spadni, na koho chceš, aby se kauza pohnula a rozpletla. Že policie vyšetřuje šnečím tempem něco, co je každému jasné, případně něco, co se kauzy netýká, už jsme zažili. Slavného Grosse dlouho šetřili, zda jeho kupní smlouva o bytu je v pořádku, a divte se - byla. Šetřit ale měli, kde vzal ty miliony. 
	Je to vyšetřovací metoda, kterou bych nazval „naschvál mimo terč“. Její výhodou je, že se vyšetřuje to, co je v pořádku, a vyšetří se, že je to v pořádku. Tak aby zkoumání Nečase a Johna nebylo také jen takové šidítko!

Děkujeme, odcházíme, jděte taky
31.12.2010    Mladá fronta DNES    str. 12    Názory
    Karel Steigerwald        
Haiku Karla Steigerwalda 

Dnešní haiku je poslední. Kdo nás chce číst dál, nalezne nás v Německu, ve Vestfálsku, v časopise Svazu dřeva, kůry a špalků (Holz, Rinde und Klotz). Někteří budou haikařit v Bad Rappenau, v časopise Lázeň, pára, sauna (Bad, Uberhitzterdampfzimmer, Trockenhitzterzimmer). Jiní zas jinde. Odcházíme totiž všichni. 
	Mnohokrát jsme na to upozorňovali. Marně. Žádali jsme trojnásobek platu lékařů, což by zhruba odpovídalo obtížnosti a důležitosti naší práce. Nedali nám nic. Haikaři v zahraničí jsou placení třikrát lépe než my zde. Za ty prachy už to dělat nebudeme. Jdeme všichni, vlezte nám na záda, pište si haiku sami. Že způsobíme v oboru haiku katastrofu, je nám jedno. My varovali. Po nás je v zahraničí poptávka, haiku chtějí v Norsku, na Islandu, v Anglii i v Německu - a všude nabízejí třikrát tolik. Z našeho odchodu mají radost jen nepřátelé haiku, ale těch je málo. Většina čtenářů je nešťastná, protože si bez haiku neumí představit život. 
	Haikaření je velmi zodpovědná a náročná práce. Urážet není jen tak, odhalovat nešvary je nebezpečné, vysmívat se lidem je dřina. Každý to dělat nemůže. My haikaři jsme podhodnoceni, máme příjmy na úrovni obyčejných učitelů, kterým to nyní zvedli, nám ne. Jen v Německu chybí dnes tři sta dvacet haikařů, neobsazená místa jsou i v Rakousku a v Itálii. V Anglii například není dodnes haikař žádný. Tam všude nás chtějí. Haiku je dnes potřeba v celé Evropě. Kde ho nemají, musí ho stejně zavést podle směrnice Evropské unie 67 BX-124. 
	Problém je, že zatím neumíme cizí jazyky a je malá naděje, že bychom se je někdy naučili. Je to způsobené tím, že cizích jazyků je hodně a není v lidských silách se je naučit. Budeme haikařit po našem. Je věcí cizinců, jak si s tím poradí. Možná nám nebudou rozumět, ale to nemusí vadit - ani doma nám nikdo nerozumí. 
	Možná ale, že neodejdeme. Stačí, když se splní naše požadavky. Peněz je všude dost, válejí se po šuplíkách, stát ani přesně neví, kde všude je má. Kdyby nestačily,mohou se natisknout další. Těch pár miliard, které my haikaři požadujeme, celkem nehraje roli. Nikomu kvůli tomu ruka nezčerná. Kdo vám tvrdí, že je peněz málo nebo že není možné natisknout další, lže. Ať se jde mrknout do tiskárny, jak to frčí. Může se to také financovat z půjčky. Je to hamletovská otázka -být bez haiku, nebo být bez peněz? Odpověď je jasná: bez haiku to nejde, protože na haiku má každý občan právo a kvůli pár miliardám občany o toto právo připravit není možné. Zrušení haiku by vážně ohrozilo vnější demokracii a ekologické poměry doma v bytech. To by si musel stěžovat i Brusel. Což je také naše poslední haiku. 
	Politici by si to měli pořádně rozmyslet - chcete haiku, nebo chcete republiku bez haiku? To všechno pro pár miliard, které stejně rádi vyhodíte z okna nebo je vzteky, že nejsou vaše, hodíte do kamen? My haikaři v tom ale nejsme sami. Mnohem lépe jsou v zahraničí placeni i kanálpucové, okapníci a bankovní vrátní. Měli by také odejít. V zahraničí je spousta nevyčištěných kanálů, zanesené okapy a hromada bank bez vrátných. Tam všude se platí třikrát víc a pucuje se stejně jako u nás. I dveře v bankách se otvírají stejně. 
	Ani ostatní povolání na tom nejsou dobře. Všude se u nás platí třikrát míň než v cizině. Odejít by tedy měli všichni, celý národ. Mnoho problémů, které máme a s nimiž marně zápolíme, by se tím vyřešilo, protože bychom je s sebou nebrali, ty by zůstaly tady. Nemusela by se vymýšlet zdravotní reforma ani nové pojetí důchodů či omilostnění a zvýšená penze pro Ing. RSDr. Vlastu Krchňáka, krvelačného dozorce zMírova, a ostatní nevinné vrahy. 
	Národ by odchod celkově ozdravil. Všichni by měli všeho třikrát víc a nic nového by se nemuselo vymýšlet. K životu by se použilo to, co už v cizině dávno je. 
Tak hurá do ciziny! 

O autorovi| Karel Steigerwald komentátora MF DNES
Foto popis| O autorovi| Karel Steigerwald komentátora MF DNES
Foto popis|

Generál padne, bude jiný. A kde je reforma?
23.12.2010    Mladá fronta DNES    str. 10    Názory
    Karel Steigerwald        
Generál policie padne.
To může být líto jen lidem, kteří mají ke generálům policie extra vztah. Generál padl jako zplodina kancelářských válek v koaliční krizi. Přijde nový generál, ať žije.
	Policie v pořádku není. Kdybychom věděli, co se pádem jejího prezidenta změní, byli bychom třeba rádi. Zatím máme jen Johnovy sliby: Nový policejní kurz prosadí nový prezident. Celá ta změna není moc příjemná: čpí náhlostí a efektem. Sesadily politické síly v koalici policejního prezidenta kvůli pokrokovým změnám v policii, které jsou zatím neznámé a které prosadí dosud neznámý příští prezident? Nebo proto, že potřebují v čele policie konciliantnějšího (vůči komu) činitele?
	Kde je pracný plán policejních změn? Možná je bude řídit člověk, který to ještě ani teď neví, protože ho seženou až po Vánocích. Amožná zas už mezitím nebude John.
Tak to u nás chodí. Uklidňování v koalici asi přinese ještě nějaké další padlé a také (kromě prezidenta) nějaké další vítěze. Jestli to ale budou poslední události z krize vyvěrající a nad kauzou Drobil kontra Michálek se zavřou vody nebeské (oba jsou věřící), běda nám.
Měli by si v tom případě mocní obstarat větší zásobu policejních generálů, aby bylo v krizích dost hlav, co jim sluší koaliční špalek.
	Bude protikorupční scénář. S novým prezidentem policie to budou dvě kladiva na darebáky. Moc od toho nečekejme. Nyní asi uvidíme, jak si orgány rázně poradí s nynější údajnou korupcí, ale možná zůstane jen u té jedné kauzy. Nebo si orgány neporadí ani s ní – pro nedostatek důkazů, které někdo snědl nebo nikdy nebyly.
	Korupce je jako rakovina – pořád se objevují léky a pořád někdo umírá. Boj s korupcí není nic efektního, je to nekonečný, ustavičný a neochvějný boj protikorupční politické většiny s korupční menšinou. Tvoří-li však menšina většinu, vzdejte každou naději. U nás, parafrázujme dramatika Havla, lehce dojde k tomu, že se vir korupce zahnízdí přímo v centrálním skladu protikorupčních příruček. Politici rádi s protikorupčním bojem kramaří jak s lesklou cetkou, která má oslnit české domorodce. Protikorupční boj s korupcí vytváří mnoho nových předpisů i úředníků, což je často pro korupci nová živná půda.
	Politika se u nás stále častěji skládá víc z mediálních her než u nějaké reálné činnosti, přičemž republika potřebuje tu činnost, ne ty fantaskní hry. Teď před Vánocemi měla kvůli korupční aféře kolem fondu životního prostředí padnout vláda. Nikdo z těch, kteří o pád vlády usilovali, nijak nenaznačil, co by bylo dál. Jaká vláda? Předčasné volby? Zas nějaká mezivláda? Nebo koalice komunistů, socialistů a Věcí veřejných?
Bylo by to možné? Menšinová vláda spojené levice s tichou podporou. Kdo by ji podpořil? Je jisté, že nikdo žádnou variantu pro případ pádu vlády nechystal – a padnout mohla, kdyby se našlo devatenáct zbrklých pojašenců. To v naší Sněmovně nelze nikdy vyloučit – nakonec prezidentův zásah byl právě tímto směrem. Myslím, že by pád vlády měl být ústavně možný jen tehdy, kdyby svrhující síla sama byla schopná vládu převzít. To by českou politiku zklidnilo.
	Zbystřeme smysly. Zapřísahání vládní koalice, že teď a definitivně a ostře půjdou po korupci, je třeba bedlivě sledovat. Už prezident slíbil, že to bude sledovat a případně nám včas řekne. Dívejme se s ním. Nepodléhejme hrůze, že se v té či oné politické straně krade – namočeny jsou všechny. Kdyby měla při každé korupční aféře padnout vláda, měli bychom za osm let vlády socialistů asi sto premiérů. Za čtyři roky pravicové koalice padesát. Vlády se kymácely, padaly a korupcím to procházelo.
	Podléhejme hrůze, že se aféry nevyšetřují a netrestají. To je to pravé peklo. Ale ruku na srdce, kácení policejních generálů, spisování protikorupčních manuálů, a dokonce ani stíhání korupce není ta hlavní činnost vlády. Je to činnost jen průběžná. Hlavní jsou reformy. O těch už víme dost. Proč mají být, co mají přinést. I opozice to už tiše říká. Ale hlavně víme, že nezačaly. Tak ať začnou.

***

Boj s korupcí vytváří nové předpisy i úředníky, což je pro korupci živná půda. »

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Stanné právo do rukou korupčníků a zlodějů
21.12.2010    Mladá fronta DNES    str. 10    Názory
    Karel Steigerwald        
Situace se už nedá řešit. Čerstvě kradou na ministerstvu obrany. Sto milionů, dvě stovky, miliarda. Pět miliard. Kam do útrob státu sáhnete, tam naleznete zloděje nebo korupčníka. Řešit už to může jen stanné právo. Je třeba ho vyhlásit. 
	Zlodějnami je prolezlá i policie. Kradou soudci. 
O politicích to už vědí všichni. Jenže kradou i voliči. 
I nevoliči. Krade se všechno. Prý nekradou jen církve a ombudsman. Neklesejme však na mysli, stanné právo to vyřeší. Jak? Do doby, než nastane spravedlnost, zruší se úzkoprsá platnost zákonů, aby nemohly jako dosud sloužit omluvě, zastírání a zlehčování krádeží a korupce. Slyšíme každý den: zákon nebyl porušen, ukradeno a podplaceno však bylo. Zrušme zákon. Za udání a podezření z korupce trest smrti. Ne-li, tak sekat prsty, ruce, nohy. Smysl to má. Pár poprav, useknutých prstů, lidé si dají pozor. Udám sousedy, abych nebyl sám podezřelý. Zřiďme náhlé soudy: korupce musí být potrestána týž den. Kdo to ale bude zatýkat, vyšetřovat a soudit? Mezi námi zloději je to kardinální otázka. Nejlepšími vyšetřovateli a náhlými soudci jsou vždy největší korupčníci a zloději. Ti ať to stanné právo vyhlásí. Kozlové zahradníkem, to dávno lidstvo ví.

Vabank aneb už zas koketerie s rozpadem
21.12.2010    Mladá fronta DNES    str. 10    Názory
    Karel Steigerwald        
Došlo k nejhoršímu: VV včera položily na krk koalici nůž. Ihned po začátku večerní konference o Drobilovi ji demonstrativně opustily. Jaký má tato demonstrace smysl, není příliš jasné. Hrát vabank a vynutit si v koalici nějaké lepší soustíčko nebo doufat ve vzestup voličských preferencí? Nebo jde jen o obyčejný trik, jak vyvázat z aféry předsedu Johna, který je namáčen stejně jako Nečas a hájí se také stejně? VV se zaklínají bojem proti korupci, ale postupují, jako se u nás vždy postupovalo - mediální politickou válkou různých výroků, překřikování a obviňování amatérských stranických žalobců, zatímco celá nepěkná věc Drobilova patří kriminální policii a dalším odborným orgánům. 
	Tak jsme zas tam, kde už jsme byli mnohokrát. Rozpoutal se boj o pád, či nepád vlády, ale rozpoutat se měl boj o rychlé, věcné a důsledné vyšetření aféry - s příslušnými tresty pachatelům. K pádu vlády není důvodu, ze zločinu ji jako celek podezírá jen opozice. Je důvod opačný: vláda by měla předvést, jak razantně, jasně a nesmiřitelně se vypořádá s aférou, která jí pod rukama vyrostla. Vyšetřovat a trestat na vládní straně hřiště, co byste chtěli přesvědčivějšího? Až se tohoto cíle od všech politických sil dočkáme, vyvěsíme vlajku.

Veliký úspěch v oboru čerpadel
17.12.2010    Mladá fronta DNES    str. 14    Názory
    Karel Steigerwald        
Haiku Karla Steigerwalda 

Policie České republiky se do haiku dostala, protože má úspěch. Odhalila rozsáhlé rozkrádání čerpadel v jedné továrně na Vysočině. Zdokumentovala cesty, jimiž čerpadla putovala na černý trh. Jsou to čerpadla užitečná, mnohým se hodí, je o ně zájem. Škody jdou do milionů, namočeno je v tom už dvacet pět lidí z podniku. Technologové, mistři, vrcholový management. 
	Policie může být na tento úspěch hrdá. Ještě nikdy tolik lidí neukradlo tolik čerpadel. My se na tento úspěch díváme s obdivem. Ukradená čerpadla nalezla policie, když pátrala ve výrobně nelegálních cigaret. Bylo to neobyčejně lstivé, ale policii to nezmátlo. Copak to tady leží mezi nelegálními cigaretami za čerpadla, řekli si policisti a od této úvahy už nebylo daleko k odhalení největší krádeže v oboru čerpadel. 
	Škoda jen, že v jiných oborech policie tak úspěšná není. Mysleli jsme si, že nyní, když nemáme dinosaury a korupci, bude mít policie vše nejméně tak pevně v rukou jako čerpadla. Aféra ve Státním fondu životního prostředí běží už několik dní, policie mlčí, čeká. Zatím není žádná informace, že zasáhla, koho vyslechla, na koho si policejními prostředky posvítila. Kdyby byla tak pomalá ve věci čerpadel, nenašla by mezi cigaretami nic, všechno by padouši odnesli. I ty cigarety. Politický svět je hbitější než policie: den dva, už máme pád ministra, hlasování o vládě, řadu trestních oznámení politiků na politiky, rozsáhlé nitky až k Langerovi. Obvinění všeho druhu všemi směry. Ani vyšetřovací komise Sněmovny na sebe nedá dlouho čekat. Čekat na sebe nechává policie. Ministr John tvrdí, že nyní nám policie ukáže, jak umí bojovat s korupcí. To semáme na co těšit. Bohužel. 
	Případ čerpadel vyšetřuje policie obezřetně. Pozoruje sklad cigaret, kdo tam chodí, co tam skladují, shromažďuje důkazy, líčí chytáky na darebáky, tiše uzlí smyčku, do níž čerpadláře lapí. Proč tak nepostupovala ve fondu životního prostředí, v jiných fondech, v kancelářích, v dílnách, v celé té nebohé zemi zlodějů? 
	Fond životního prostředí vyšetřují politici všeho druhu. Každý něco řekne, má názor, navrhne trest – podle svého politického založení, podle úsudku své strany. Máme už nejen politické detektivy, nýbrž i žalobce a tribunály, dokonce i rozsudky. Mírné i tvrdé. V případu pracují jasnovidci, proroci a podobná havěť. Kdyby tímto originálním způsobem postupovala policie ve skladu cigaret a čerpadel, zločin by zmizel za clonou řečí, názorů, úvah a útoků lidí na lidi. Pod tíhou chaosu by nezmizela jen čerpadla, nýbrž celá továrna na čerpadla. Místo ní by po čase zela v zemi černá díra a všechny ty politické vyšetřovací sbory by říkaly: továrna na čerpadla? To nevíme. Taková tu nikdy nebyla. Zmizely by i ty nelegální cigarety. 
	K poznání, že zločin má vyšetřovat policie, žalovat státní zástupce a soudit soud, naše společnost ještě nedospěla. My v haiku nejsme zděšeni z aféry na fondu životního prostředí, že lidi kradou, dávno víme, my jsme zděšeni, že to zas vyšetřují politici se svými divokými politickými ústními otvory. Politici mají na rozdíl od policie neotřelé postupy s hroší kůží. To se ale všem hodí: kauzu lze otáčet, udusit ji slovy, nebo ji naopak slovy nechat vykvést. Ve světě politického vyšetřování lehce pachatel zmizí v kouři, či naopak nevinný jde na popravu. Vše záleží na politické obratnosti, na spravedlnosti nic. Co jde vyšetřit u čerpadel, nejde u lidí. Jediný Nečas říká, že premiér není vyšetřovatel, že tomámít policie. Sklidí za to bouři, političtí vyšetřovatelé kauzu z rukou nepustí. Policie by jim měla případ odebrat násilím, pokud se chceme nějakého řešení dočkat. Ale skeptici u nás v haikové kanceláři krčí rameny: vždyť i ta policie... Korupce, násilí, banda násilníků. 
Není to tak. Čerpadla by mohla mluvit. Před těmi řeknete policie, hrůzou přestanou pumpovat. 

O autorovi| Karel Steigerwald, komentátora MF DNES
Foto popis| O autorovi| Karel Steigerwald, komentátora MF DNES
Foto popis|

VV na rozcestí
13.12.2010    Mladá fronta DNES    str. 12    Názory
    Karel Steigerwald        
I Havlův čert vám řekne: Každý musí někam patřit 

Zatímco většina členů Věcí veřejných podporovala na víkendové ideové konferenci v Praze směřování nejmenší vládní strany spíše do středu nebo k levému středu, ozývaly se i výzvy k výrazně pravicové orientaci. Kam se tedy nakonec strana vydá? 

Ideová konference Věcí veřejných je reakcí na pokles voličské obliby. Pokles je přirozený – předvolební patos akceptoval jednoduchá hesla podle vzoru dinosaurus. Kdo by si nevzpomněl na staré heslo Unie svobody Normální je nelhat. V politických krizích, které se u nás objevují takřka pravidelně, originální heslo zaujme. Všední politický provoz však chce něco jiného, komplexní rozvrstvení témat, která strana nabízí, bohaté personální zázemí a mediální obratnost v jejich předvádění. Triviální hesla už nestačí, volič se unaví, omrzí a odvrátí. 
	Platí stará Zieleniecova politická poučka, že strana musí sedět zadkem na mnoha židlích. Když se některá židle zlomí, strana nespadne. Sedět na jedné jediné židli, byť třeba ušlechtilého mravního vzezření (My nelžeme), je předzvěstí brzkého pádu. Židle praskne, voliče opanuje pocit zklamání a podvodu. Stranu, kterou vynesl do oblak, začne nenávidět. 

Ideová konference ideje nenašla 

Věci veřejné nejsou v této situaci ani první, ani poslední. Na podobném rozcestí už bylo mnoho stran a straniček. Ideová konference východisko nenašla a nové směry neukázala. Možná to ani nejde. VV se musí na politické scéně někam umístit. Jdou na to stejnou cestou jako jejich předchůdci: označují se za středovou stranu se sociálním cítěním a jedním dechem zároveň za jedinou skutečně autentickou pravicovou reformní stranu. 
	V podobném zmatku byla i Unie svobody či ODA před ní. Podpora veřejnosti klesá, strana hledá příští voliče, kde se dá. Jsou napravo, uloví je ve vodách ODS, kde ostatně dnes loví kdekdo, TOP 09 nejúspěšněji? Nebo jsou nalevo, mezi sociálními demokraty? Kdo je náš nepřítel? Nejbližší koaliční partner? Opozice? Ten, kdo nám bere hlasy? Kdo nám je nechce dát? 

Spojenci i špioni 

Takto blíže neurčitelné strany se ve vládní koalici chovají vždy stejně: jedním dechem jako spojenci i rozvědčíci u nepřítele. Zastávají společný koaliční názor a připojují k němu vlastní separátní názor. Nechtějí s větší stranou splývat, koalici dělají, ale distancují se, i když přesně nevědí proč. 
	Ve hře drží latentní hrozbu – vystoupíme z koalice, třebaže každý ví, že by to byla především jejich smrt. Věří, že tímto chaosem upevňují svou identitu. 
	John pohrozil, že VV odejdou z vlády, pokud se neprosadí protikorupční program. Vzápětí ale ujistí, že protikorupční program se prosadí. Nikdo přesně neví, kde má ten program hranice, za prosazení lze později označit cokoliv. 
	Dinosauři a korupce jsou hesla na omámení voliče, nikoliv program. Proti korupci a dinosaurům může být i Mussolini (drtil mafii, až ho mafie spolkla a pak prodala Američanům). Žádný ideový vládní směr to nepředstavuje. VV volili idealisti z různých politických končin, zprava i zleva. A protože VV jsou dodnes obtížně ohraničitelná strana, ze stejných příčin je příznivci nyní opouštějí. 
	Zbrzdit pokles přízně může jen to, co vždycky úspěšné strany nabízejí: jasný a srozumitelný program, užitečný pro ty vrstvy voličstva, které programové cíle požadují. Pravostředolevá kombinace nezaujme nikoho. Síla a trvanlivost politické strany se vytváří právě kombinací oněch patnácti až dvaceti židlí, na nichž strana dřepí. Vybubnovat 1. ledna protikorupční program je efektní, chvályhodné, vítané a bezcenné. Bubnování zaujme v předvolební kampani, pak už ne. Korupce, to snad pochopí každý, se neřeší k nějakému termínu s pomocí „ix“ bodů na papíře. Boj s ní je úmorné, důsledné a nekonečné zápolení, které přinese efekty až po čase. 

Střed je jícen, který všechno pohltí 

Ten čas vládní koalice i VV dnes mají, tak proč ta nervozita? Být jiný než sousední strany je těžké. Politických postojů a názorů na řešení není nekonečná řada. Kdo si neví rady, říká: Jsme strana středová. Jenže politický střed je fikce, ve skutečnosti je to jícen, kdo tam vleze, toho pohltí. Lidé mají odjakživa postoje nalevo, nebo napravo. Uprostřed trůní jen pár mudrlantů levicového typu. Všechno na světě má polohy ano, či ne, jen ve středu politického divadla se říká ehm, ehm... 
	John nás při likvidaci policejního prezidenta oslnil bombastickou zprávou: policie založila spis na kmotra a druhý den už ho měl kmotr na stole. Slyšet jsme ale měli, že byl zatčen ten a ten pán za donášku spisu tomu a tomu kmotrovi. V tom právě vězí rozdíl mezi bezradným hlukem a cílevědomým programem. 
	VV není třeba zatracovat. Jsou na rozcestí, někam půjdou. Teprve pak se dočkají chvály či zániku. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Kalamita
7.12.2010    Mladá fronta DNES    str. 12    Názory
    Karel Steigerwald        
I Karel Čapek si přivstal, vzal lopatu a házel a házel

Jednu výhodu česká politika i kluzký a neuklizený chodník mají – lidi se v tom naučí chodit. Naučí se mlžit, švejkovat, nasazovat finty. Největší přeborníci si na kluzkých chodnících a v politice lámou nohy. Vynáší to víc než být zdravý.

Z nebe padá sníh, mrzne, prší, jsou závěje, náledí a mlhy s mrholením. Nebývalé.
V české kotlině má odjakživa počasí význam především politický. Kdo to zavinil, v čí to je prospěch a tak podobně. Změna počasí se považuje za důsledky politických činů. Například za komunistů katastrofálně mrzlo nebo bylo katastrofální vedro, noviny o tom nesměly psát, lidi nadávali, komunisté vládli a dávali do tisku příznivé předpovědi počasí. Dnes jsou také katastrofální vedra a mrazy, záplavy a sucha, zase za to může vláda, ale jsou toho plné noviny a je to dobrá strava pro různé politické výstředníky, kteří hlásají, že za to může málo kyslíku nebo moc kouře.
	My Češi si libujeme v katastrofách, kalamitách a pohromách. Obdivujeme je a nacházíme je na každém kroku. Asi proto, že naše přiblblé počasí žádné skutečné pohromy a katastrofy nepřináší. Je nudné, a kdo nemá fantazii, ani psát o něm nic nemůže.
	Před časem se prosadil nový zákon: chodník hrabe majitel chodníku, v drtivé většině obec. Bylo to vítězství liberální demokracie nad státním dirigismem, který nařizoval, že chodník hrabe majitel nemovitosti, co k chodníku přiléhá. Vítězství to bylo, ale k ničemu: chodníky nehrabal nikdo předtím, nehrabe je ani dnes. Zákony jdou svou cestou, chodník zase jinou. Obce si za nehrabání pokutu nedávají, kam by přišly. Když si někdo zlomí nohu, jsou pojištěné – tak se broďte, občané. Brodili jste se dříve, broďte se zas. Rozdíl mezi neschopnou městskou vládou a neschopnými majiteli baráků není viditelný.
	Naposledy se chodníky uklízely za časů Karla Čapka. Napsal o tom i povídku, jak strážník ráno zvoní na domovníky, že sněží, že bude kluzko, aby začali hrabat nebo sypat. Znal to, sám měl vilu a chodník. Vstával ráno ve čtyři, vzal lopatu (tehdy se dělaly fortelné dřevěné) a házel a házel. Pak teprve šel psát Válku s mloky. (Dělali to tak všichni spisovatelé krom surrealistů, ti byli ještě ve vinárně, a komunistických literátů, kteří měli tajnou noční poradu, jak svrhnout režim.) Lidem tehdy bylo jedno, že chodník je obecní a dům jejich. Bylo nařízeno hrabat, tak hrabali. Asi jim to připadalo rozumné a také se jim zdálo, že to nijak svobodu lidí nepokřivuje. Češi mívali kdysi obchodního ducha a byli znamenitými počtáři. Věděli, že kdyby chodníky uklízel magistrát, spolklo by to mnohem víc obecních peněz (možná všechny), než když si každý měšťan pohrabe obecní chodník sám. A veřejné peníze – to jsou zas jen peníze lidí, nic jiného. Každý hrabe sám, to jsou rozumě vynaložené peníze. Jako útisk to nechápal nikdo, ani Čapek, demokrat.
	Dnes je to jinak: spravedlnost hraje prim, každý se stará o své, a chodník proto nikdo nezametá. Možná by obce mohly najmout firmy (stovky výběrových řízení), které by chodníky pro město zametaly (asi za cenu dálnic). Objevily by se stovky poradců a prostředníků, kteří by takové smlouvy za velké provize dohodili. Mohli by přiskákat z okolí ministerstva obrany. Velké provize by káply z rozměřovaní zametaných úseků, z nákupu lopat, svačinových stolečků, chodníkových ohřívadel a svítících hadic, které se k uklízení chodníků nehodí, zato krásně světélkují. Výsledkem by byly chodníky nejméně poločisté, ale také bankroty obecních pokladen. Obce proto moudře nedělají nic, leda radí: Nechoď, Vašku, s pány na led.
	Osud chodníků je poučný. Bitvy opozice s koalicí, vrácené předlohy zákonů a proti tomu chodník – stále stejný, netknutý legislativou, netknutý lidmi. Chodník, jak by řekl nějaký Švejkův generál, není nic myšlenkově těžkého. Je to vyvýšenina na okraji ulice, která zabraňuje vojákům skákat pod automobily. Když je vyvýšenina zasněžená nebo je na ní náledí, je třeba ji posypat, což dělají ženisté.
	A to je věčný politický problém drcený nedostatečnou legislativou, zmatenými novelami, porušenými koaličními dohodami, případně také přestupem chodníkových poslanců do protichůdné politické strany. Na chodníku se česká politika láme. Od liberálního názoru „Ať si každý posype svou cestu“ přes středový názor „Chodníkové povolenky pro každého“ až po nacionalistický názor „Zakažte cizincům chodníky, zavinili náledí“ či socialistickou kampaň „Chodník pod dohledem zkušeného chodníkáře“ a komunistické „Chodníky pro chudé lidi!“ A všichni jednohlasně: Cizina se nám směje! Eurochodník je zářivě čistý díky evropské legislativě.
	Toto vše česká politika umí. Co neumí, je chodník odhrabat a posypat. Asi je to pro politiku téma příliš nízké. Obyčejné. Blbé. Myslíte, že někoho zvolí prezidentem, protože prosadil sypání chodníků? Nebo že uvedl v život hrabací akce? Ne, politika, brachu, říká i Čapek, řeší jen věci hodně velké.
	Za komunistů byly domy u chodníků majetkem lidu – lid neuklízel a nepokutoval sám sebe. Leda když chytili posledního soukromníka. Ten pokutu dostal, většinou mu i dům zabavili. Dnes zvítězil pokrok – o chodník se stará jeho majitel, ať to stojí, co to stojí. Majitel ale není hloupý, o chodník se nestará, má pojistné smlouvy, to je levnější.
	Jednu výhodu česká politika i kluzký a neuklizený chodník mají: lidi se v tom naučí chodit. Naučí se mlžit, švejkovat, nasazovat finty. Největší přeborníci si na kluzkých chodnících a v politice lámou nohy. Vynáší to víc než být zdravý.
	Posypaný a zametený chodník je k ničemu. Sem tam ho někde uvidíte. Posypal ho nějaký hlupák, který neví, že to není jeho povinnost.

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Vítej, kdo chceš žít na náš úkor
3.12.2010    Mladá fronta DNES    str. 12    Názory
    Karel Steigerwald        
Haiku Karla Steigerwalda komentátora MF DNES 

Liberální demokracie ve Švýcarsku upadá. Dokázal to zákaz minaretů a referendum o vystěhování odsouzených cizinců. Lidé, kterým jde o občanskou společnost, se chvějí o její osud. Vidí, že rovnost lidí zaniká. Ve svobodné společnosti, říkají, má každý právo na svůj minaret a na loupež v cizí zemi. Každý ví, že obě ta opatření jsou namířena hlavně proti muslimům. 
	Co je nám v haiku po Švýcarsku, které je daleko a vysoko v horách, a po muslimech, kterých je u nás jen pět, v haiku žádný? Je nám po tom hodně, protože ty zákazy minaretů a vyhošťování trestaných cizinců dorazí brzy i k nám, což i naši demokracii poškodí. My v haiku ale říkáme, už aby dorazily. 
	Už aby skončila ta pokrytecká „politická korektnost“, která vysvětluje svět jako bratrské společenství laskavých lidí, kteří jsou šťastni, když někdo žije na jejich úkor nebo když jim dá někdo po hubě, protože ho mohou poučit, že fackovat lidi není správné. My v haiku víme, že se nemůže většina chudých obyvatel planety přistěhovat k menšině bohatších, protože by se zeměkoule převrhla jak loďka. 
	Přistěhovat se mohou jen někteří – ten, kdo třeba doma bojoval za svobodu a hrozí mu vězení, mučení či smrt, koho chtějí doma zabít z náboženských nebo rasových příčin, kdo se nějak zamiloval do muže či ženy z té bohatší menšiny a kdo je té menšině nějakou znalostí užitečný. Bez jakéhosi výběru to nejde. Sto milionů muslimů se do Švýcarska nevejde. Do Francie ano a už jich tam tolik brzy bude. Sám Kaddáfí řekl, že Evropu Arabové nepřemohou a v arabský kontinent nepředělají vojensky, nýbrž osidlováním a rozmnožováním – do padesáti let, řekl, protože je znamenitý počtář. 
	Většina osidlovacích dobyvatelů ale nejsou Kaddáfího lidé. Jsou to ekonomičtí emigranti, kteří jdou na lepší. Za dávkami a podporami, které se u nich doma neposkytují a které Evropa dává tak štědře a ráda. Agresivní muslimství je k tomu navíc. Umožňuje přistěhovalcům udržet si nenávist a izolaci, nepřijmout hodnoty bohatších zemí, naopak hledat sílu k přeměně liberálních hodnot hodnotami z jiného světa. 
Evropa je v krizi, radují se přistěhovalci. Její svobody a práva (včetně práv na dávky a podpory) neohrožují ti, kteří je chtějí bránit. Kteří chtějí přistěhovalectví regulovat, aby se Evropa nepřevrátila. Kteří se bojí minaretů ne proto, že by nechtěli spoluobčanům dopřát práva na jejich náboženství, ale proto, že se bojí muslimských fanatiků. Pro ty je minaret a mešita střediskem přípravy bojovníků. 
	Svobody a práva Evropy ohrožují ti, kteří je nechtějí bránit. Kteří si myslí, že liberální demokracie je synonymum pro bezbrannost. Kteří říkají, že obrana demokracie a svobody je totéž jako mor netolerance a radikalismu. A jsou na tuto naivitu pyšní. 
	Před dvaceti lety jsme říkali „nejsme jako oni“, protože jsme nevěděli, že „oni nejsou jako my“. Když jsem byl dítě, kolovalo mezi dětmi neslušné a nekorektní haiku. Napíšu jeho korektní verzi: „Sedí cizinec pod mešitou, má sex s krajtou tygrovitou.“ Říkanka byla hloupá. Dnes by mě kvůli ní třeba i zavraždili, protože ten cizinec byl možná náboženský předák nebo jeden z bohů. A to je civilizace, kterou bychom si neměli nechat líbit. 

Foto popis| Foto popis|

Trapný proces
2.12.2010    Mladá fronta DNES    str. 10    Názory
    Karel Steigerwald        
Řekli o komunistovi, že je kariérista. Musí se omluvit 

Dvacet let je soudy za vyhánění starých oblud z fakult mordují. To už stojí za vzpouru předních duchů. Měli by se zastat nejen studentů, ale hlavně toho Listopadu. Jak? 
Statisíce lidí podepíší petici, že si také o Snášelovi myslí, že byl kariérista a demagog. 

Zbohatého rejstříku kuriózních soudních procesů na sebe včera upozornil ten možná nejpodivnější: po dvacetiletém procesu rozhodl Městský soud v Brně, že tři (tehdejší) studenti se musí omluvit komunistickému (tehdejšímu) fakultnímu činiteli Snášelovi, protože ho v lednu 1990 oprávněně nazvali kariéristou a demagogem. Chce-li někdo zprávu o ubohosti českého soudnictví nejprůkaznější, zde ji má. Dvacet let se soudy patlají v něčem tak směšném,malicherném a také jasném. Demagogická byla politika KSČ po celé čtyřicetiletí. Její členové museli tu demagogii poctivě opakovat. Ne-li, měli potíže. Po ruské okupaci odpadli z KSČ zapálení a podvedení idealisté, zůstali ničemové, sluhové okupantů, pomatení fantastové a kariéristi (řečeno jemněji), čili lidé, kteří kvůli kariéře (nebo dětem) chtěli mít klid. 

Prospěchář v každém případě 

Snášelovi se nelíbí (už dvacet let) označení kariérista a demagog. Nevím ale, jak jinak nazvat osobu, která v okupované zemi vstoupila do okupační organizace, s okupací souhlasila a celou tu okupační komunisticko-normalizační husákovštinu na svém pracovišti uplatňovala, což byla první povinnost komunisty. Snášel by možná řekl, že on byl mezi komunisty něco jako rozvědčík. Mnozí komunisti tam byli pro oko, pro děti, z bázně a formálně a nic na pracovišti neuplatňovali – to se Snášel nemusí rozčilovat – z kariérismu to ale bylo. Pokud by chtěl tvrdit, že v KSČ nebyl z kariérismu, musel by přitvrdit: například říci, že byl kořistný ničema, chamtivý sluha Rusů nebo úplný pitomec, který nepochopil, co se děje. Být jen kariéristou, to je pro Snášela ještě dobré. 
	Tyto celkem srozumitelné poměry nejsou českému soudu jasné. Je to, jako by po válce v Německu soudili studenta, že řekl o bývalém nacistickém učiteli, že byl nacistou z kariérismu. Do boje o čest takového pedagoga by se žádný německý soud nehrnul. Čest nacistů byla zvláštní a vážili si jí jen nacisti. I komunisti měli svou čest soudruhů a tu, světe, zboř se, brání nynější brněnský soud. Snášel si myslí, že jeho čest zůstala neposkvrněná, jde mu o čest komunisty a soud ji nyní hájí. Škoda, že to není soud komunistický. Ten by dal kluky rovnou zavřít. 

U soudu až na věky 

Na občany, kteří byli v KSČ, není potřeba dělat nějaké hony, pro většinu komunistů je to dnes už věc jemnosti jejich svědomí a jejich duše. Když je ale někdo označí za kariéristy, mohou být rádi, že dopadli ještě dobře. Komunismus nekomunismus, sloužili okupantům, tak snad nějakého kariéristu mohou vydržet. Že jejich cti pak přitaká demokratický soud, je trapné. Celý dvacetiletý proces je pitoreskní a směšný. Bohužel svítí na celou naši justici: tak to u soudu chodí. Rozvleklá nesmyslná jednání, podivné rozsudky vyvolávající smích, jejich rušení vyšší instancí, odvolávání, vracení spisů dolů, celé nekonečno, v němž plynou lidské životy, trápené formální byrokracií. A k tomu podivný vřed okupační komunistické minulosti, pro někoho stále ještě krásný čas cti a spravedlnosti, kterou je třeba soudně chránit. 
	Právník, chce-li, dokáže cokoliv odsoudit i obhájit. Zejména na poli tak jemném, jako je čest a nečest. A zejména v politickém terénu, jehož okraje jsou rozpité. Pamatujeme trapné procesy (spíše jen pokusy o ně) v 90. letech s komunistickými předáky, kteří okupační vojska pozvali. Chtěli je soudit za zradu podle socialistických zákonů – ty ale byly jen nástrojem Ruska k ovládání satelitní země. Kdo do ní zval okupační vojska, plnil, co muzákony ukládaly: sloužit SSSR. Trapné a směšné. A v malém: označit Snášela za demagoga a kariéristu může jen nepřítel KSČ. Kdo komunistům sloužil, za kariérismus a demagogii to stejně jako nynější brněnský soud považovat nemůže. 
	Když odsoudili Dreyfuse nebo Hilsnera, povstali přední duchové doby (Masaryk, Zola) na jejich obranu. I dnes by se přední duchové měli vztyčit: soud páchá na třech studentech (bývalých) křivdu. U Hilsnera a Dreyfuse šlo o kruté tresty, v ČR jde o komickou věc: omluvu. Ale pro naše přední duchy by to mohlo být i v té komičnosti důležité. Sami studenti dnes správně říkají: Nikdy se neomluvíme, protože bychom znevážili výsledky společenských změn po roce 1989. Dvacet let je soudy za vyhánění starých oblud z fakultmordují. To už stojí za vzpouru předních duchů. Měli by se zastat nejen tří studentů, ale hlavně toho Listopadu. Jak? Veřejným hlasem, demonstrací před soudem, výzvou k občanské neposlušnosti a tolik oblíbenými peticemi. Rozbitím dveří u soudu. Nebo tím nejúčinnějším: statisíce lidí podepíší, že si také o Snášelovi myslí, že byl kariérista a demagog. Statisíce dají k soudu? 
	Právníci řeknou, že proces byl v pořádku. Že v pořádku není tento článek. Že vybízí k neposlušnosti. Že dokonce pomlouvá komunistickou stranu a její členy. Že znevažuje důstojnost soudu. Je to omyl, tu důstojnost beztrestně už dvacet let znevažuje soud sám. 
	Věřím, že toto všechno právnictvo hravě dokáže. Ale věřím také, že čest stojí za to, aby se, Snášel Nesnášel, bránila. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Policejní reforma scenáristy Johna se smrskává
1.12.2010    Mladá fronta DNES    str. 11    Názory
    Karel Steigerwald        
Ministr John chce vystrnadit policejního prezidenta. Odvolat ho sám nemůže, tak dělá vlny, štve předsedu vlády amy se už ani nedivíme, nikdo nekroutí hlavou, proč taky, tyto hádanice známe jako bráchovy boty. 
	Odvolávání z funkcí, to je odjakživa rituál dost podivný, možná užitečný dobru věci, možná ne, kdo to ví, ať se hlásí. Je to rituál chaotický, bez vkusu a s argumenty, které křižují politické nebe jako masožraví ptáci. Od Johna jsme čekali reformu skoro všeho v povážlivých věcech policejních, korupčnícha jiných. John nic zatím nedal, ačkoliv říkal, že ví, má a dá. Jestli je odvolání policejního šéfa celá ta reforma, Bůh s námi i s Johnem. 
Kdyby řekl,mám plán, udělám toto a toto, pan policejní prezident Nynější se k tomu nehodí, povede to pan prezident Nový, pochopila by veřejnost dost. Takto chápe jediné: šarvátky a rvačky nahoře, dole policisti kradou peněženky i s dvěmi stokorunami. To je politický program dost obvyklý. V takovou věc – odvolání někoho – se vždy smrskl každý nabubřele hlášený program změn. Jiná věc je, že John na sebe chce upozornit. 
Říkají, že shořel jako papír. A on je, on dře, on chystá. A nikdo to neocení. To je osud neúspěšných politiků. Ale John není politikem, jen scenáristou. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Konečně v haiku pravé haiku!
26.11.2010    Mladá fronta DNES    str. 12    Názory
    Karel Steigerwald        
Haiku Karla Steigerwalda

Pokud nechcete nějakou evropskou napodobeninu, musíte pro pravé haiku až do Japonska. Je to daleko, ale stojí to za to. Poučíte se, jak to dělají Japonci, ale dozvíte se hodně i o našem domácím životě.
	Například: Mladé třešňové květy padají z větví. Velká krása – Japonec chce říci, že třešňové květy jsou krásné, ale než se nadějí, spadnou. Krása a smutek zániku, tak se dělá v Japonsku haiku. Japonec však pokračuje druhým řádkem: Ve chvíli své největší krásy bez lítosti. To je syrová a drsná realita – nelitujte zániku, stejně se to nedá zastavit. Važte si toho, že staré dělá místo mladému. Krásně kvetete, ale to už je začátek konce.
	Třetí řádek: Já sám jako rozdrcená perla rozptýlím své kosti. Soudružka učitelka by řekla, že básník se cítí být rozdrcenou perlou, která rozptyluje své kosti. Básník chce, pokračuje soudružka učitelka, splynout se všemi lidmi. Stát se součástí lidstva, nebýt povýšenou a chladnou perlou, nýbrž stát se jako básník Wolker všemi lidmi a ve všech lidech být obsažen svým dílem. Jde tedy o básníka pokrokového.
	Žactvo se ovšem ptá, proč má perla kosti. Soudružka učitelka to přesně neví. Podtrhne znovu humanistické vyznění básně a sdělí žákům, že i prostí Japonci, kteří mají tak trpké zkušenosti s imperialistickou atomovkou, touží po míru. A uloží domácí úkol: Řekněte svými slovy, co chtěl Japonec říci o míru.
Soudružka učitelka ovšem neví, že haiku pokračuje dál. Třetí řádek (bez škrtu na konci) zní takto: Já sám jako rozdrcená perla rozptýlím své kosti v Pearl Harboru. A řádek poslední: Rozbřesk září radost z našeho setkání v chrámu Jasukumi. Jasné jsou tedy perly, rozptýlené kosti, rozbřesk zářící explozemi bomb a radost, že bombardující kamikaze bude pohřben v šintoistické svatyni Jasukuni, kde je pohřbena většina válečných zločinců.
	Příběh celé básně je tedy zcela jiný než příběh jednotlivých řádků. Nejde o smutek vadnoucích květů ani o splynutí s lidstvem. Celé haiku je vítězným rykem válečného fanatika, který pro slávu a chamtivost své vlasti přepadl lodě USA a raduje se, že bude zabit a shledá se s ostatními válečnými zločinci v šílené svatyni, kamž mezi vrahy slušní lidé dnes nechodí.
	Číst básně je ošidné. Člověk se snadno zmýlí. Haiku, přeložené do řeči všední, by znělo: Vražedný fanatik se raduje, že zabije nevinné lidi, které ani nezná, a že ho dají do hrobu k ostatním zločincům, až sám bude zabit. Když tuto větu popadne básník, udělá z toho haiku:
	Mladé třešňové květy padají z větví ve chvíli své největší slávy bez lítosti. Já sám jako rozdrcená perla rozptýlím své kosti v Pearl Harboru. Rozbřesk září radost z našeho shledání v chrámu Jasukuni. Krásné haiku. Originál japonské. Napsal ho v roce 1941 devatenáctiletý poručík Šimato krátce před smrtí. Padající bomby jsou květy, kamikaze Šimato s rozkoší padá do zálivu, kde hoří lodě. Šintoisté radostně kopou další hrob pro vraha, soudružko učitelko.
	A v čem se jako máme poučit my? Čtěme volební programy, poslouchejme řeči politiků. Tolik krásných slov, třešňových květů, filozofických zámlk, tolik pravdivosti, krásy, rozmyslu a důmyslu. A ve skutečnosti podlost, lež, úvahy pitomců, mazané finty darebáků. V politice neuslyšíte: Zvolte mě, nic neumím, jsem nadutý spratek, všechno spletu, lžu s chutí, ukradnu, co uvidím, pomluvím kolegu, všem zvýším příplatek za pracovitost, zvýším daň z píle, a jen co na politice zbohatnu, rozvedu se kvůli nějaké mladé svini hubené. To nikdo neřekne. Všichni mají nadání básníků – proto tolik krásných slov. Čtěme je jako haiku nešťastného poručíka. Za domácí úkol si najděte, milí žáci, nějaké krásné politické haiku z tohoto týdne a přeložte je do drsné reality. Výsledek nám pošlete, dostanete jedničku tesknou jako padající třešňový květ.

O autorovi| Karel Steigerwald komentátor MF DNES
Foto popis| O autorovi| Karel Steigerwald komentátor MF DNES
Foto popis|

Odborář Štěch má ideál: přeplachtit a sblížit
25.11.2010    Mladá fronta DNES    str. 10    Názory
    Karel Steigerwald        
Byvší předseda odborů Štěch se stal předsedou Senátu. Odboráři vpřed, chtělo by se říci. Je to už zaběhnuté pravidlo: každý (byli už dva) předseda odborářů přeplachtí po čase do ČSSD a usedne do významné židle. Falbr v Bruselu, Štěch v Senátu. Rád bych pro pobavení viděl budoucího předsedu odborů, an přeplachtil do TOP 09 či ODS. Bylo by to vyváženější. Takto můžeme to plachtění číst jen jedním způsobem: odbory a ČSSD jedno jsou. Odbory s výhodou, že nemusí k volbám. Je jedno, kolik mají členů, žijí si blaženě mimo politickou řeholi a sbírají politickou smetanu. 
	Plachtařem je Štěch znamenitým. Hned po Listopadu přeplachtil z KSČ do odborů, což tehdy také bylo totéž. Odbory byly jen třetí nohou komunistické strany. Polepšily si: jsou chůdami socialistů. Věren starým kořenům plánuje Štěch jako předseda Senátu sblížení koaliční vlády s opozicí v názorech na reformu. Má asi na mysli sblížit velké přerozdělování peněz s malým přerozdělováním a velké státní dluhy s malými. Je to bohumilé sblížení, ale jak toho dosáhnout? Snadno: zrušte politiku a všechnu moc soustřeďte v rukách sblíženého centra. Nebo si řekněte, on ten Štěch jen tak říká, co mu vítr do hrdla přinesl. Je to hezké a smysl to nemá.

Právní dadaismus
24.11.2010    Mladá fronta DNES    str. 08    Názory
    Karel Steigerwald        
Barták, Kalousek, Vrchota a ukradený mobil
Nešťastných článků, jako je tenhle o Vrchotovi, už jsem napsal řadu - a nic. Co bych měl čekat? Že Vrchota vrátí ukradený mobil a vstoupí do kláštera, kde už se Barták modlí? Proč by to dělal, když zákon je na jeho straně. Tak proč to k čertu pořád píšu? Ví to někdo?

Ministr Miroslav Kalousek řekl, že sám nic hodnotit nebude, že si počká, až případ náměstka Bartáka vyšetří orgány činné v trestním řízení. Za tento celkem rozumný názor sklidil hořký posměch - i od autora tohoto textu. Proč?
	Každý ví, že takový případ v moderní České republice vyšetřen obvykle není. Činné orgány ho odloží, nechají usnout, strčí do skříně či pod koberec. Řešitelem nejsou orgány, nýbrž milosrdný tok času z novinových stránek do studny zapomnění. Bezpochyby to ví i Kalousek. Že to takhle nahlas připomíná, je od něj neopatrné. Občanstvo se může jen ještě víc rozvzteklit: To si z nás dělá legraci? Ale co si má Kalousek počít - on vyšetřovací orgán není a vynášet nějaké rozsudky nemůže.
	Bartákův případ si odsoudí každý doma sám, podle své nátury. Někdo mu přiřkne deset let vězení za loupežnictví, někdo ho naopak zprostí viny a zavře lháře, kteří ho pomluvili. Kritériem těch domáckých rozsudků nakonec budou jen sympatie, politická přízeň či nepřízeň, v žádném případě ne fakta, důkazy či závěry vyšetřování. Ty nebudou nikdy, nikdo je nenajde, nikdo je nehledá.

Kauzy spící, mizející

Kalouskovi lze přiřknout jen pofiderní procentíčko spoluviny, jaké náleží všem politikům za celé dvacetileté dějiny svobody v Česku. Takové poměry v oboru spravedlnosti jste, páni politici, zavedli, trpěli, přehlíželi, pěstovali, protože se vám to hodilo nebo že jste byli málo schopní. Tak se teď nedivte. Svět našeho právnictví, policejnictví a soudnictví všeobecně je tak uspořádán, že v něm kauzy mohou pohodlně usnout či zmizet. Je-li to neschopností, chaosem, či pod tlakem sil, které z oboru spravedlnosti nepocházejí, nevím. Odkud to mám také vědět?
	To jsme s Bartákem byli ve světě miliard. Tam je vždy vše pokřivené, záhadné, plné stínů a právníků, jejichž úkolem je, aby stínů a pokřiveností bylo co nejvíc. Sestupme nyní do nejnižšího patra kriminality, mezi lid.

Vrchotovo spásné mlčení

Obyčejnému voliči ukradli hbití zloději v hotelové zahrádce kabelku s cennostmi a doklady. Policie postupovala takto: nejprve se pokusila okradenou (volič byl dáma) odehnat - prý zaplatí 15 tisíc pokutu, že nestřežila občanský průkaz. Když neuspěli, pustili se do vyšetřování. Našli ukradený mobil, měl ho a používal ho jistý Vojta Vrchota. (Poznámka: každý ukradený mobil lze s pomocí techniky nalézt, pokud ho někdo použije. Jenže ty mobily orgány málokdy hledají, proto se tolik kradou.) Vrchota odmítl vypovídat. Využil svého práva podle paragrafů. Jiné skutečnosti, které by poukazovaly na souvislost mezi krádeží a Vrchotou, policie neviděla a případ odložila. Ukradený mobil si Vrchota ponechal, asi proto, že nevypovídal. Právník, který náleží do světa, v němž kauzy mizí a usínají, by nám to vysvětlil s pomocí smečky paragrafů. Já právník nejsem, souvislost mezi Vrchotou a krádeží vidím. Asi proto, že nejsem právník z onoho světa.
	Být zlodějem je v naší demokratické republice snadné. Proto se kradení věnuje tolik občanů. Mnohem obtížnější je nekrást. A nejtěžší vůbec je ta lidská situace: Vrchota má váš mobil, drze si telefonuje, nevypovídá, policie věc odkládá, vy koukáte na Vrchotu, jak se šklebí, na svůj mobil v jeho tlapě a tvoříte si názor na spravedlnost. Vždyť vám ten zloděj Vrchota, či snad jen kumpán zloděje, odklusal pryč uličkou vydlážděnou paragrafy, které tu původně k tomu být neměly. Naopak, Vrchotu neměly chránit a hýčkat, měl se na nich houpat. Moc nechybělo a potrestán mohl být okradený volič (ta dáma). Myšlenky vás ženou dál do temnot: to by mohli zloději rovnou policii hlásit, koho okradli, aby policie věděla, koho pokutovat, protože byl okraden.
A pak, když už vás ta bezmoc z právního dadaismu stravuje, do bytu vám vejde obrazovkou Kalousek a řekne, že on si počká na výsledky vyšetřování dotyčného Bartáka. Ale i Barták už kluše na křídlech paragrafů za obzor, kam spravedlnost nevidí. Vrchota si vymohl bezpečí mlčením. Tím se může poučit i Barták. Co šlo s mobilem, musí jít i s náklaďáky. A ono také jde. Postup použitý u zlodějů telefonů platí i tam nahoře, mezi pány.
	Takových nešťastných článků, jako je tenhle o Vrchotovi a Kalouskovi, už jsem napsal řadu - a nic. Co bych měl také čekat? Že se někdo polepší? Že Vrchota vrátí mobil a vstoupí do kláštera, kde už se Bartákmodlí? Tak naivní nejsem. Proč by to dělal, když zákon je na jeho straně. Tak proč to k čertu pořád píšu? Ví to někdo? Proč je u nás tak nebezpečné být obětí a výhodné být pachatelem? Špatné zákony? Neschopní lidé? Spečence zlodějů a policajtů, řečeno metaforicky? Nemožnost oddělit stranu spravedlnosti od strany zločinu? Kolik soudců a policistů už bylo lapeno - za zločin? Proč mají ty orgány tak špatnou pověst? Proč ubohost české spravedlnosti lidé snášejí trpělivě jako počasí? Vrchotův případ (jmenuje se ve skutečnosti jinak) vyprávím podle policejního usnesení,mámho před sebou. Žádný nadpolicejní orgán se o to nebude zajímat, neozve se, že to usnesení prozkoumá. Proč by to dělal, takových příběhů jsou tisíce. Jsou malicherné nebo obrovské, jedno mají společné: orgány jsou hluchoslepé, znalé práva, paragrafů, zato ale se stovkou dioptrií v každém oku. Socha Spravedlnosti má zavázané oči. Myslí se tím, že soudí padni komu padni. Je to omyl, my víme, že je - padni komu padni - slepá.

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Drábek kontra Zavadil, mistr Účet, mistr Nárok
15.11.2010    Mladá fronta DNES    str. 12    Názory
    Karel Steigerwald        
Zatímco mistr Účet počítá, kolik stát může utratit a za co, mistr Nárok klade nároky, na které mají lidi nárok. V TV debatě vysvětlil ministr Drábek, že podporu v nezaměstnanosti dostane jen ten, kdo je v hmotné nouzi a potřebuje ji, ale nedostane ji nikdo po tu dobu, co bere zákonné odstupné, protože podporu nepotřebuje. Je to logika mistra Účtu. Logika odboráře Zavadila je jiná: občan má nárok na podporu i odstupné současně, protože je to spravedlivé. 
Tak vypadá spor vlády s odbory. 
Vláda plní program, na který získala hlasy, které jí zajišťují většinu. Program je založen na jednoduché myšlence: aby se ušetřilo, musí se šetřit. To pan Nárok neřeší:má nároky, které označí za spravedlivé. Je možné, aby občan bral současně zákonné odstupné i podporu v nezaměstnanosti. Je také možné podporu zdvojnásobit, nebo vypsat další dávku, kterou dostane každý, kdo bere už ty první dvě. Jak toho dosáhnout? Odbory se prohlásí za nezávislou politickou stranu všeobecně odborovou, půjdou do voleb, vyhrají je, sestaví vládu, napíšou patřičné zákony a protlačí je parlamentem. Pak budou mít, co dnes chtějí. To možné je. Mistr Nárok chce své zákony protlačit ulicí. Dělat generální stávky, blokovat silnice, zavřít továrny, aby se změnila vládní politika. 
	Každého musí napadnout: kdyby občané, kteří s požadavky odborů (kolik jich asi je a kolik je odborářů?) nesouhlasí, postupovali stejně, byla by brzy občanská válka. 
	Generální stávka má smysl, když hodlá svrhnout režim, což se daří jen zřídka. Ani Gottwald generální stávkou režim nesvrhl, uchýlil se k bezpečnějšímu zákulisnímu převratu. 
	Smysl odborů v moderní době: je to zastřené pokračování levicové politiky odborářskými prostředky. Však také předáci odborů s předáky ČSSD kariérně splývají, potkávají se na stejné kandidátce, hřejí stejné židle. Generální stávku vyhlašuje a organizuje parlamentní opozice v rouše odborářském. Co nezískala volbami, chce získat na ulici. Slabou vládu to může povalit, mohou se rozštěpit vládní strany, může to v období mezi volbami přerozdělit moc. Generální stávka je anarchistický prvek zabudovaný do demokratického systému. Zájmové skupiny mají silné destrukční zbraně: elektřinu, teplo, vlaky, jídlo, odpadky. To však mohou nasadit proti spoluobčanům, kteří o změnu politiky usilují jen budováním příštího volebního vítězství. 
Silné vládě může být generální stávka jedno. Ulice poměr sil v parlamentu nemění, a čím radikálnější a delší je stávka, čím víc huntuje stát, tím méně přízně u občanů získá. 
	Generální stávka je strava pro kariéry odborářských předáků a strašidlo slabých vlád. Seznam nároků je nekonečný, kdežto státní účet má svůj konec. Proto bude mistr Účet s mistrem Nároků zápasit donekonečna. 

O autorovi| Očima Karla Steigerwalda komentátora MF DNES
Foto popis| O autorovi| Očima Karla Steigerwalda komentátora MF DNES
Foto popis|

Lupiči prchají, spravedlnost sedí doma
11.11.2010    Mladá fronta DNES    str. 10    Názory
    Karel Steigerwald        
Exministryně Kovářová na konci své prozatímní éry pustila z vězení dva delikventy. Zákon jí to umožňuje, tak to udělala. Delikventi jsou prý v zahraničí, policie na ně vydá zatykač, hledá je půl Evropy. 
	Seriál o špatném čichu a hmatu naší spravedlnosti by mohl být nekonečný. Připomeňme si příběh arabského prince, který u nás prznil holčičky. Dobrodružný ministr Němec ho propustil k potrestání do Kataru, kde ho nepotrestali, protože je princ, což každý kromě ministra Němce věděl hned. Možná to hned věděl i Němec, bůh suď. Komunistická prokurátorka, která byla aktivní u justičních vražd, dostala trest vězení, komunistického soudce, který dělal totéž, soud propustil. Další příběhy o tom, jak spravedlnost přišla zkrátka, si čtenář vybaví už sám. Mohou se k tomu přidat časté odvolací soudy, které mění rozsudky. Z deseti let stane se pár měsíců. 
	Spravedlnost kmitá od zdi ke zdi a my, její děti, pohybujeme se v nejistém terénu - co je trestné a co nikoliv, je zamlženo. Stará zásada, že hranice mezi zločinem a nezločinem je jasná a neohebná, padá. Padá i neochvějnost trestu. Jednou je malý, jindy vysoký, někdy nepřijde vůbec. Právníci řeknou, vše je podle zákona. Mají pravdu. Ale v tom je právě ta potíž.

Sejmuli i ministra Bártu, spravedlivé to ale není
10.11.2010    Mladá fronta DNES    str. 09    Názory
    Karel Steigerwald        
Ministru dopravy dali pokutu pět tisíc a vzali mu řidičák, protože měl na autě domádo vyrobenou značku. Každý je rád, trestat ministry vzbuzuje v lidech potěšení skoro zvrhlé. Ať pykají! 
	Problém je v tom, že ministr (neministr, je to jedno) nic neprovedl. Ukradli mu (asi sběratelé nebo blbci) státní značku z plechu, dal si tam provizorně značku domádo z plastu, než to na úřadě vyřídí. Identitu auta nezatajil, auto nevydával za jiné, podle státu měl auto asi zamknout (ani tak by nemělo správnou značku) a dojít na úřad ihned. Za to tedy dostal spravedlivý trest. 
	V takovém státě nechci žít. 
Trestat lidi za falešné značky má smysl, když podvádějí, něco zlého páchají, vzpouzejí se zákonům za účelem zisku, atp. Nic takového Bárta neprovedl. Zdeúřad neposoudil čin, nýbrž předpis. Často čteme: Okradli babičku, podepsala poloslepě podvodnou smlouvu, sebrali jí dům. Zdeúřad řekne: Měla si rozmyslet, co podpisuje, smlouva je platná. Zdeúřad neřekne po rozumu: Podvedli babičku a okradli ji. Zdeúřad měří podle předpisu. Smlouva platí. Podle mě neplatí. 
	Bártovi je to jedno, je zámožný, najme si řidiče, je ministr, bude ho vozit panský kočí. 
	Lidi jsou rádi, že ministra potrestali. Říkají si, vida, kus spravedlnosti tu je, když sejmou i ministra. Já rád nejsem, protože nic neprovedl. Říkám: Je tu kus nespravedlnosti, jednou sejme tebe, mě,ministra, každého. Skutečný zločin, činy zla, jsou-li inteligentní (a to zlo bývá), vegetují v naší právní houštině bez obav. Občané, a jak vidno i ministři, brodí se však s obavami houštinou předpisů, zákonů, nařízení a vyhlášek, které se spíš hodí na šikanování lidí než na výkon spravedlnosti a dobra.

Svátek republiky: ořové, či kobyly?
29.10.2010    Mladá fronta DNES    str. 12    Názory
    Karel Steigerwald        
Haiku Karla Steigerwalda komentátora MF DNES 

Státní svátek máme šťastně za sebou. Nikdo také nečekal, že by to mohlo dopadnout jinak. Vyslechli jsme, ta hrstka, která ví, že státní svátek je, slavnostní projevy činitelů. Obsahem projevů bylo poděkování zesnulým, že republiku máme, plísnění živých, že se málo snaží, a optimistický výhled do budoucna: nechť vzkvétá republika. Konstruovat takové projevy je příjemné, nic to nestojí a sluší se to. 
	Vymykal se poslanec Zahradil. Vyplísnil intelektuály, že republiku rádi hanobí. Má pravdu, láska k republice není u nás velká. Je to tím, že skomírá vlastenectví. Zahradil řekl, že se ho nevzdá, i když bude vypadat, jako by vyletěl z ošatky spisovatele Jiráska nebo rudého dědka Nejedlého. Má pravdu, bude tak vypadat. 
	Vlastenectví je divné slovo. Hezké haiku o něm napsal K. H. Borovský. Znělo asi v tom smyslu, kéž by vlastenectví z hub ráčilo nám vjeti do rukou a mozků! Myslel tím, napsalo by školní dítě, že rádi žvaníme, protože to nic nestojí, že slova krásně poletují jako demokratičtí motýli, ale že jsou také ruce a rozum. A když slova létají, sluší se i peskovat: kéž by bylo toto, proč není možné tamto, měli bychom se zasadit všichni. I toto haiku je toho žvanění příkladem. 
	Vlastenectví je slovo skoro nepotřebné. Kdo je rád mezi lidmi, mezi kterými je, kdo si váží některých výkonů spoluobčanů a sám klidně pracuje na svém, kdo užívá dobrodiní svobody, nebojí se vlády a nadává nahlas, když mu vláda pije krev, tomu se vlastenectví udělá samo od sebe. Mluvit o něm nemusí a přemýšlet už vůbec ne. Vlastenectví má praktické podoby okouzlující malicherné samozřejmosti: například že na ulicích nejsou psí výkaly a policisté nejsou zpupní. 
	Každý si najde pro své vlastenectví mnoho příkladů, na žádný z nich slovo vlastenec nesedí, neb vlastenectvím nezatopíš. Vlaky jezdí na čas, poslanci se neopíjejí, v kanceláři se nekrade. Kde to kulhá, nebo když má někdo vztek či temné úmysly, vlastenectví je hned po ruce. Plyne z toho, že vlastenectví o vlastenectví mnoho neříká. Kdo se ohání vlastí, něco obvykle plánuje. Přeložte si do němčiny: das Vaterland. To je slovo, jako když kanon láduje. 
Dali jsme republice k narozeninám pěknou věc: vládu, která má sílu vládnout. 
To je ve Vaterlandu neobvyklé. Obvyklé jsou vlády podměrečné. Na vládu, která říká tak a tudy, já to řídím, nejsme zvyklí. Našim oblíbeným terénem je roztomilý typ polovládí: protichůdné hlasy se slévají v hluk a nahoře jsou blbci. Dokonce i ti nahoře to říkají. Vlády vládnou jen tak trochu, v tom je jejich obliba. Nejsou za nic odpovědné: neměly politickou sílu, chyběly jim hlasy v parlamentě, koalice nebyla jednotná. Kdo to schválil, už tu není. Političtí vůdci nejsou divocí ořové, nýbrž pivovarské kobyly. Nejoblíbenější vládní politika je samospád. Rádo se říká: nechte to koňovi. 
	Toto nyní nemáme, 118 poslanců je nezvyklá síla. To nyní bude, panečku, napsal by Karel Čapek, vládní cval. Oni si všechno promyslí, pak to udělají, my jim dáme v příštích volbách účet. Republika by mohla být ráda. Bude se vládnout, každý se pod to vládnutí podepíše, nikdo neřekne my nic, my ODA. Na Masarykovi bylo nejdůležitější osobní ručení. Co říkal, říkal on. Stál za tím. Sám, nebo se všemi. Průzkumy mínění nečetl. Myslel, že cílem státu je svoboda. To kdyby nás čekalo, jářku pěkný by to dárek koaliční, vlastencové milí, věru byl. 

O autorovi| Karel Steigerwald, komentátora MF DNES
Foto popis| O autorovi| Karel Steigerwald, komentátora MF DNES
Foto popis|

Nezávislá politika, klíční kost, dvě zlomená žebra
27.10.2010    Mladá fronta DNES    str. 11    Názory
    Karel Steigerwald        
V obci, kterou nebudu jmenovat, abych nezvětšil její už tak velkou slávu, dopadly volby dramaticky: nezávislého starostu zbili dva nezávislí zastupitelé v budově úřadu. Zpráva neříká, zda jej zbili naráz, či postupně, ačkoliv je to důležité. Pokud naráz, jedná se o nečestné chování a voliči by měli oba násilníky vyhnat z obce. 
	Pokud postupně, je to jiné kafe – jde o přesvědčivé, silné a originální osobní ručení v politice, věc žádoucí. Žádné skrývání za stranický sekretariát nebo za kandidátku neznámých tlam. Žádné pochybnosti o volebních slibech a nejasném politickém programu, nýbrž konkrétní nabídka voličům: zlomená klíční kost a dvě žebra. 
	Žádné mlhavé lži – zlepším a prosadím, nýbrž jasné a nezávislé – zlomím! A hned i čin! A se vší osobní odpovědností. Tak si představujeme novou, nezávislou politiku bez dinosaurů. Rovnou přes hubu! 
	Hodí se to i pro tvorbu koalic. 
Třeba hned v Praze. Pár zlomených žeber, proražená mozkovna, podlitiny, a hned by bylo jasnější, jaká koalice je správná.

Právo? Ne, nárok
22.10.2010    Mladá fronta DNES    str. 12    Názory
    Karel Steigerwald        
Politická korektnost je jen hromada zbabělých slov 

Z celého galimatyáše korektnosti se vytratilo to hlavní: právo na svobodu a právo tu svobodu chránit. Jsou dva nejvážnější problémy naší doby: náboženská nenávist islamistů k nám a krize sociálního státu u nás. Řešit je nesmíme, ani mít na ně názor. 

Na pařížských ulicích demonstrují středoškoláci. Rozrušila je důchodová reforma. Jde o reformu, která většině obyvatel planety připadá jako ráj. Francouzští studenti ji nechtějí. Optimismus, že se jich ta dnešní reforma bude týkat za čtyřicet let, jim můžememy ze zemí, kde málokdo bere důchod od režimu, kterému na něj platil, jen závidět. Ale francouzští středoškoláci nedemonstrují proto, že by chystané reformě rozuměli a zkoumali, proč má být a co přinese. Demonstrují proto, aby obhájili své výsostné právo demonstrovat. To jim z politicky korektních důvodů nemůže ve svobodné Francii nikdo upřít. Právo na rebelii stojí mnohem výš než kompetence rozumět komplikovanému pojišťovacímu a spořicímu systému, kterému se říká důchodové zabezpečení. 
	Před časem jsem viděl v Římě demonstrovat penzisty z celé Itálie. Chtěli větší penzi. Masivní had se prodíral úzkým Corsem Rinascimentem zvláštním italským způsobem. Čelo demonstrace mizelo v přilehlých kavárničkách, kde si penzisti dávali kávičky s ranními kořaličkami. Než dopili, míjel je už chvost průvodu, ke kterému se připojili. Ti, kdo byli původně první, šli na konci a tak pořád dokola. Bylo to půvabné, italsky veselé. Tímto obkročným způsobem postupovala demonstrace stále vpřed. Ne všechny rebelie jsou tak veselé. 

Evropská móda, která trvá už moc dlouho 

Zeptal se včera čtenář, jaký je rozdíl mezi řeckým demonstrantem, který hází zápalnou bombu, a útočníkem z Vítkova. Zcela zásadní: demonstrant je hájený politickou korektností. Má na násilí právo. Může zapalovat auta, vytloukat výlohy. Žhář z Vítkova je bandita bez ochrany. Do všeobjímající náruče politické korektnosti se nevejde. Lidé plenící předměstí velkoměst ano. Všimněte si, že jsem nenapsal Arabové, nýbrž lidé. Politická korektnost mi to přikazuje. 
	Nejsme jako oni, říkali jsme si v listopadu 1989, když jsme v divadlech začínali se stávkami. Připadalo nám to nóbl, jako úsvit nějakého nového, lepšího věku. Zapomněli jsme však, nebo nevěděli, že oni nejsou jako my. Heslo to bylo strhující. Politicky korektní. O trestání komunistů se tehdy nemluvilo. Shovívavost jsme projevovali i k tajné policii. Rozejdou se, špinit se s nimi nebudeme. Havel propustil z nelidských kriminálů většinu vězňů. Byli jsme nadšeni, vězni se venku polepší. Nepolepšili se, plenili zemi a brzy byli zpátky. Bylo to všechno dohromady v duchu politické korektnosti, která je v Evropě už mnoho let v módě. 

Tam, kde stojí socha Masaryka, bude stát mešita 

Co to vlastně politická korektnost je? Úcta k jinému názoru, tolerance k podivnostem jiných lidí, respekt k uprchlíkům, právo na azyl, ochrana slabších, náruč otevřená trpícím a strádajícím. Jako by se do moderního politického pokrytectví zhmotnila slova Kristova. Přistěhovalci mají právo na svůj způsob života i u nás, na svou víru a na své praktiky. Říká se tomu multikulturalismus. Svět se prý sbližuje. Sbližují se i pohlaví. Vynořují se nová a nová lidská práva – lidé je požadují od státu. A politici je slibují, protože jim zabezpečují voličské hlasy. Ve skutečnosti nejde o práva, nýbrž o nároky, které nemají hranice. Krom jediné – že se nároky přetížené státy zhroutí jako překrmený starý Řím. Už je zde i právo homosexuálů na společné dítě – což je technicky sice nemožné, ale nevadí, právo to je. (Nevím, jestli se ještě smí psát homosexuál, jestli už neplatí korektnější slovo.) Formuje se právo nejnovější: nad právo praktikovat v nové zemi svou kulturu a svou víru se povyšuje právo zničit kulturu té nové země. 
	Z celého galimatyáše korektnosti se vytratilo to hlavní: právo na svobodu a právo tu svobodu chránit. Jsou dva nejvážnější problémy naší doby: náboženská nenávist islamistů k nám a krize sociálního státu u nás. Řešit je nesmíme, ani mít na ně názor. Sociální stát je nedotknutelná svatá kráva, která vybudovala blahobyt, a nenávist islamistů neexistuje. Jsou jen ojedinělí islámští radikálové, ale i ti mají právo na všechna naše práva. Mají i právo je odmítnout, zničit a nahradit svými právy. I v Praze, tam kde stojí socha Masaryka, bude jednou stát mešita. Naši muslimové na ni budou mít právo. Pak přijde právo zbořit ten starý hrad zapomenuté víry. Kdo by byl proti, je nemoderní, xenofobní a politicky nesnesitelně nekorektní. 
	Jenže politická korektnost nic není, jen hromada zbabělých slov. Je to víra, že bezbřehými slovy se problémy omotají, aby byly neviditelné. Že svoboda padá z nebe, že je nekorektní ji bránit, protože i ti, kdo ji chtějí zničit, mají na to zničení svá práva. Na zeměkouli je nevelký ostrůvek, spíš vor, na kterém je svoboda. Je velký tlak zaměnit to slovo za lepší: právo na nárok. Francouzská mládež ulice to říká jasně: dejte nám, nevíme co, chceme to, nevíme proč. Otřes se, republiko. Stav minarety. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Po rozsudku Interpretace: rasová vražda, nebo smůla slušných hochů
21.10.2010    Mladá fronta DNES    str. 08    Názory
    Karel Steigerwald        
Jediné, čím vlády za šedesát let Cikánům pomohly, je, že jim úředně říkáme Romové. To je ale spíš výsměch než krok k řešení. Tresty padly, proces je za námi, problémy s rasisty a problémy s Romy budou trvat dál. 

Padl rozsudek, čin je jasný, pachatelé také. Jde jen o to, jak žhářský útok na romský dům ve Vítkově vyložit. Názor obhájců je jasný: chlapci z nějakých smolných příčin spáchali obecné ohrožení či ublížení na zdraví. To nelze popřít a zaslouží si za to trest nejméně dvouletý, možná i vyšší. Soud byl pod tlakem veřejnosti (asi jako v padesátých letech) a spáchal na chlapcích sociální popravu. Tento názor s obhájci sdílí valná část veřejnosti. 
	Jasný je i názor soudu: odsoudil pachatele k výjimečným trestům za pokus o vraždu. Činu obžalovaných rozuměl tak, že se na žhářském útoku domluvili předem, že to byli vyznavači rasismu a nacismu a že naházeli zápalné látky okny do místnosti s lidmi. To jsou důvody, proč je tento pokus o vraždu výjimečný a proč za něj padly výjimečné tresty. Tento názor se soudem sdílím já. 

Ideové vraždění 

V procesu i jeho posuzování veřejností se opakuje situace mnohokrát už zažitá, známá, častá u procesů s vražděním tohoto typu. O jaký typ vraždění jde? O ideové vraždění. Pachatelé, pro někoho hodní hoši, pro mě rasoví vrazi, šli na Cikány z ideových pohnutek. Ani z osobní nenávisti (neznali své oběti), ani ze ziskuchtivosti (nic jim nevzali). Měli velký idealistický motiv: lepší společnost. Podle nich, podle jejich vyznání, podle jejich světového názoru by svět bez Cikánů byl krásnější, šťastnější a lepší. Proto šli do boje. Lidské dějiny, i ty nejmodernější, jsou takového idealistického vraždění ze světonázorových důvodů plné. Dvacáté století se stalo tohoto běsnění přímo královnou. Vraždění se mu ale neříkalo – je to slovo příliš hrubé a kruté. Nevystihuje duchovní příčinu vraždění a neodlišuje vraždu z ideových pohnutek od vraždy sprosté. Ideovému vraždění ve dvacátém století se říkalo „konečné řešení“ v případě vraždění Židů nacisty nebo „zostřování třídního boje“ či „likvidace vykořisťovatelských tříd“ v případě vraždění majetnějších spoluobčanů komunisty. Lepší slova než vražda pro to měli i bílí rasisti na americkém jihu nebo křesťané v říši Aztéků. Pilnější čtenář sám připomene další nesčetné příklady, kdy fanatici z nějakých neosobních ideových pohnutek vyvražďovali jiné lidi. 
	Z tohoto kadlubu je i proces s vítkovskými žháři. Proto má tak vášnivé interpretace – o chlapcích, kteří to popletli. Když někdo někoho zapíchne, lidé to nechávají na soudu a policii: zjistili, odsoudili, hotovo. Nepřimykají se k tomu žádné světonázorové teorie – vražda je vražda, lidé jsou zlí. Ve Vítkově šlo o rasismus, o světonázorovou teorii, která vraždy či pokusy o vraždu ospravedlňuje, pokud ty vraždy do teorie pasují. Házet Romům do oken zápalné lahve do rasové teorie pasuje bezpochyby. Kdo by tu teorii nevyznával, lahve by neházel, byť mu třeba mnozí Romové z mnoha příčin také pijí krev. Kdo rasové teorie vyznává, tomu musí přijít nespravedlivé, že se akci proti Romům (neboli Cikánům) říká vražda a chlapcům, kteří zasáhli, že se říká vrazi. 

Diktát veřejného mínění 

Je to prý proto, že proces všechno zkreslil. Soudce se bál veřejného mínění, šel mu na ruku. Je to popletený argument: jediné agresivní veřejné mínění, jehož by se mohl soudce obávat, je mínění protiromské. Ale i to je stěží uvěřitelné. Hrozby dnešního veřejného mínění jsou naštěstí bezzubé, nebojí se jich nikdo. Stejně tak nesedí srovnání s tlakem veřejného mínění za procesů v padesátých letech. Ten tlak byl vynucován násilím, lidé se báli, tak hlasovali a podpisovali petice, strach měli i soudci, tak posílali na šibenici. Tlak dělala komunistická diktatura šířením strachu, veřejné mínění ne, to neexistovalo. Nevím, kdo by se dnes koho bál. Dnes se s příměry ke komunistické diktatuře rádo hází sem a tam, jak se komu hodí, jako by ta čtyřicetiletá diktatura byla marmeláda, do níž lze cokoliv ponořit. Před očima nemáme žádný teror veřejného mínění, nýbrž rasový proces a rasové postoje, skryté, podvědomé i viditelné, k němu. 

Společenská objednávka 

Padla i myšlenka, že soud vyplnil společenskou objednávku. Není jasné, co se tím míní. Je to termín ze starých dob, kdy se jím ospravedlňovalo bezpráví a porušování dokonce i tehdejších komunistických paragrafů. Když bylo potřeba něco lidem vzít, zakázat, nedovolit nebo je zavřít, řeklo se, je společenský zájem, a už to frčelo. Možná se to myslí i dnes: byl zájem rasistům ublížit? 
	Proces neskončí ani odvolacím řízením. O jeho místo v našem vnímání rasových nenávistí bude se dál svádět boj. Souvislost s neřešením romské problematiky je jasná. Neschopnost a nezájem vlád dělá rasistům podhoubí. Jediné, čím vlády za šedesát let Cikánům pomohly, je, že jim úředně říkáme Romové. To je ale spíš výsměch než krok k řešení. Tresty padly, proces je za námi, problémy s rasisty a problémy s Romy budou trvat dál. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Rozsudek je lepší kompas než čich voličů a politiků
20.10.2010    Mladá fronta DNES    str. 09    Názory
    Karel Steigerwald        
Vítězem voleb jsou i kmotři. Už nemusí být v politice. Voliči je odmítli. Ty, co přežili, likvidují různá politická jednání. Jsou už seznamy, kdo je kmotr, kdo se pošpinil čachry, kdo se jako činitel či úředník obohacoval, kdo obcházel ve svůj prospěch zákony. Seznamy sestavují politické strany, pochopitelně z lidí jiných politických stran.
	A to je kámen úrazu, že politické strany.
Voliči své kmotry poznali, přiřkli jim ve volbách neúspěch. Zda oprávněně, či nikoliv, nikdo nezměří - ale to je osud politika. Je na pověsti závislý, a když si jej voliči neváží a nezvolí ho, spravedlnost nespravedlnost končí. Čich voličů je někdy dobrý, jindy ne. Čich politiků je na tom stejně. Často a rádi obviňují politici jiné politiky, však jim chtějí uškodit. Pokud se nedočkáme nějakých přirozených důsledků seznamů profláknutých osob, jimiž mohou být jen závěry orgánů činných v trestním řízení a žaloby s rozsudky, zůstane z celé té „očistné volební vlny“ zase jen česká pachuť. Bude to vypadat, že nešlo o očistu, nýbrž o mazané hanobení jedněch druhými.
	Obvinit, nařknout, sesadit, to je náš styl.
Probrat u soudu, vynést spravedlivý trest, to náš styl není. Za všechny vzpomeňme mistra světa v obohacování, pana Grosse: sto milionů mu spadlo do úst jako pečený holub - a nikde trestný čin. Zkusme to nově: obvinění, proces, rozsudek. Bude to dřina. Hned třeba u těchto voleb: kupovaly se hlasy, kdo je prodali, přiznali se na kameru, ale jacísi policisté říkali, že na to není paragraf. Tak to je tedy postaru. Paragraf na to je. Kdo chce, vidí ho.
	Každý, kdo je namočen, ať čte tuto poznámku pozorně: to není jeho obhajoba, to je výzva k jeho potrestání. Od roviny politické k rovině trestněprávní. Být nesympatický voličům je jedna věc. Druhá věc je, kdo a co poctivě vyšetří, kdo koho zažaluje, kdo to odsoudí či ospravedlní.

Nejlepší volby mého života
19.10.2010    Mladá fronta DNES    str. 10    Názory
    Karel Steigerwald        
Je po volbách, o politice už se psát nemusí. Do popředí jdou lidské věci. Leda snad jen pár slov: Volby, které skončily, jsou znamenité. Nikdo neví, kdo je vyhrál. Nebo naopak, každý si najde vítězství, i ten John. Pěkné haiku vymyslel zatímní vedoucí ČSSD Sobotka: Voliči řekli ne bezohledné vládě. 
	Pro něj platí. Já mám haiku opačné, to zas platí pro mě: Voliči řekli ano vládním reformám. Pro nás pravičáky je to zvlášť dobré – měli jsme jednu ODS, teď máme dvě. Jedna má nůž na krku, druhá se jmenuje TOP 09. V zásadě říkají to samé, jejich půtky ani nemusíme poslouchat. Konkurence je vždy dobrá, motivuje a hlídá sama od sebe. ODS se podívala na své dno, asi má husí kůži, TOP 09 naopak ožila, že neumře, jak myslela, nýbrž roste. Tůma, nebo Svoboda? Berte oba. Politiku, která nad námi visela jako Damoklův meč dluhů, hulvátství a svévole, můžeme po jarních a těchto volbách pověsit na hřebík. Čeká nás politika reforem. Vláda k tomu má odhodlání a sto osmnáct hlasů, tak ať začne. Nikdy pro reformy nebylo tolik prostoru a tak pevná vláda. Můžeme se uklidnit a věnovat se alespoň na čas věcem soukromým. 
	Pokud nám do toho ovšem nekopnou Věci veřejné. Ve volbách uspěly jen díky vlastní fantazii a uspět ani nemohly. Je to přeci stará známá stranička, tančící na jedné struně: Dinosauři ven. Zeptat se mohly Jana Rumla, tanečníka na struně Normální je nelhat. To jsou pěkná hesla pro jedny volby. Strany přece jen musí, krom chrlení hesel, někoho konkrétního zastupovat, sedět na mnoha židlích, mít mnoho témat. Kdo je nemá, říká: Jsme strana středová. To je první krok k hrobu a neustále se opakující omyl politických rychlokvašek. Věci veřejné tu s námi budou jen tak dlouho, dokud si udrží svou jedinou roli – být se svými věrnými slepujícím doplňkem velkých bratrů. Být malým pomocníkem může být v politice velká role. Až se VV vydají na samostatnou cestu za svým neexistujícím středovým voličem, zahynou. Lidé z ODA, US, DEU by mohli vyprávět. Věčným osudem těchto středových stran je nedůstojně zanikat a působit v české politice dočasné katastrofy. Rozbily už několik koalic, vyvolaly krizi, vychrlily mnoho hesel, jak zlepšit svět, ale pracovat se nenaučily a nenabídly nic. Pro opozici je to jediné, zato lákavé řešení: svést VV na šálivou a smrtonosnou cestu zrady. 
	To je tak asi jediné úskalí vlády do konce volebního období. Schválit kvalitní reformy, udržet koalici, vydržet vlny odporu organizované opozicí a nakonec sklidit do příští volební kampaně sladké plody fungujících reforem. V tom jí my, pravičáci, držíme palce a očekáváme, že nás politika nebude dlouho překvapovat. Každý v koalici chce sedět na židli sám, všichni mají stejné voliče, které si chtějí ukrást. Politické umění je, aby to společné vládnutí vlk s kozou a zelím přežili, přičemž kdo je v politice vlk, kdo koza a kdo zelí, nechávám na čtenáři. Tolik tedy naposledy k té naší politice. 
A teď věci soukromé: John řekl, že koalice nebude podporovat žádné návrhy opozice, aby nedošlo k jejímu rozklížení a aby strany koalice nehlasovaly s opozicí. Bůh s námi, to je první vlaštovka příštího rozkližování vlády. Politiku můžeme klidně sundat z hřebíku a dát si ji zas do hlavy. Dveřmi odešla, oknem leze zpět. 

O autorovi| Haiku Karla Steigerwalda komentátora MF DNES
Foto popis| O autorovi| Haiku Karla Steigerwalda komentátora MF DNES
Foto popis|

Jsou odbory rentabilní? A spoří vůbec?
13.10.2010    Mladá fronta DNES    str. 12    Názory
    Karel Steigerwald        
Sebevědomé vyhlášení stávkové pohotovosti odborů a sebevědomá reakce vlády vedou k úvaze, jaký mandát to sebevědomí odborářů a vlády kryje. Mandát vlády je jasný: přinesly ho volby a platí buď do příštích voleb, nebo do rozpadu koalice. Vláda dnes dělá, co před volbami slíbila a na co dostala hlasy. S tím se dá pohnout leda násilím, lze-li takové vůbec vyvinout. Komu se to nelíbí, musí sbírat sílu na příští volby, vládu porazit, její opatření zrušit a začít vládnout po svém. Odbory připouštějí, že se platy zaměstnanců musí snížit o deset procent, nesouhlasí ale se způsobem, jímž to vláda hodlá udělat. Tím se nijak neliší – každý vítá úspory, ale jinde než u něj. Na způsobu, jak šetřit, se stěží všichni dohodnou. Odbory drží delší konec klacku – mají stávky a jiné násilné činy proti spoluobčanům. Dlouhý klacek má ale i vláda: 118 poslanců. 
	Možná by vláda mohla prozkoumat, jak šetří odbory u sebe doma. Už si předáci snížili platy o deset procent? Nebo o čtyři? A co rozpočty odborových ústředen? Už je zkrouhly audity? Už jsou úsporné? Kolika nepotřebných zaměstnanců se odbory zbavily? Kolik vlastně stojí odborářský boj? A koho? Rentuje se někomu? Nad těmito otázkami se nerozčilujte. Kdo to ví, dejte odpověď.

Řád pro generála
11.10.2010    Mladá fronta DNES    str. 12    Názory
    Karel Steigerwald        
Obracejme se ke Krejčímu, ne ke Svobodovi

Dnešek pověst armády nevylepšil - pro nekonečný řetězec podvodů, krádeží, obchodů s cetkami. Češi si své armády váží málo. Co víme o osudech české armády? Že je to organismus zelených mozků podobný armádě Švejkově. Boj od armády nikdo nečeká.

Občanské sdružení Odkaz legionářů a odboje v naší vlasti navrhlo generála Krejčího na Řád bílého lva. Dnes už málokdo ví, kdo byl generál Krejčí. Vrchní velitel armády v první republice, předtím přední důstojník čs. legií v Rusku, vězněn nacisty, komunisty zbavený hodnosti i důchodu, dnes spolehlivě zapomenutý. Na Řád bílého lva byl navržen už několikrát, zatím se na něj nedostalo.

Dva generálové

Má smysl udělovat vyznamenání občanům z československého demokratického dávnověku? Úspěchy generála Krejčího v legiích v Rusku - málem před sto lety. Stavba hraničního opevnění -málem před osmdesáti lety. Nacistická věznice - před sedmdesáti lety. Komunistická perzekuce - před šedesáti lety. Generál Krejčí je velká postava demokratického vojenství a není jeho vinou, že byl zatlačen do zapomnění, koneckonců jako mnoho velkých českých (a slovenských) postav nejen z armády, ale ze všech oborů. Komunisté nemilosrdně předělávali hvězdný orloj českých významných osobností. Kdo jim nevoněl, mizel, nahrazován bezvýznamnými, ne-li pochybnými rudými hrdiny. Selekcí prošel málokdo. Komunistická vláda už tu dvacet let není, ale jimi vytvořený obraz českých dějin je s námi dodnes. Generála Krejčího nikdo nezná, generála Svobodu kdekdo. Ludvík Svoboda byl však voják s pochybnou životní dráhou, byl generálem dvojího selhání (v roce 1948 a v roce 1968 opět), mužem podezřelým ze servilního vztahu ke stalinské agresi a k Brežněvovým okupačním vojskům. Stal se tajným komunistou, podivným hrdinou roku 1968, prezidentem komunistické republiky, neslavným normalizačním hrdinou, dokud jej jako nepotřebného mouřenína dr. Husák se stranickou řízností z Hradu během jednoho dopoledne neodstranil. Přesto má dodnes jakousi míru cti a obecné povědomí, že to byl „voják“ a „náš generál“. I v roce 1968 k němu popletené zástupy vzhlížely jako k nějakému mytickému generálovi z Blaníka. V Praze má dodnes své nábřeží Ludvíka Svobody.
	Srovnávat osudy Krejčího a Svobody se vyplatí. Oba bojovali v legiích, oba vyšli z vojenského prostředí právě vznikající demokratické republiky. Cesty si však vybrali rozdílné. Svoboda spolupráci s komunistickým režimem v Rusku, Krejčí cestu demokratického vojenství. Svobodu jeho kariéra vynesla na komunistický Parnas, Krejčího do zapomnění. A to je hlavní důvod, proč by měl nyní, bezmála čtyřicet let po smrti, dostat Řád bílého lva. Chce-li česká armáda hledat vzory, své hrdiny a své stratégy, musí se obracet ke Krejčímu, ne k Svobodovi.

Proč jí nevěříme

Armáda nemá v Česku dobrou pověst. Především kvůli nepříliš statečné minulosti. Nikdy nebojovala. Politické vedení země jí to nedovolilo, ale hanba padla především na armádu. Dejte nám zbraně, dali jsme si na ně, volali lidi v září roku 1938. V roce 1948 říkal generál Svoboda: Armáda jde s lidem. Myslel tím komunistickou stranu, která právě zaváděla diktaturu. Dnešek pověst armády nevylepšil - pro nekonečný řetězec podvodů, krádeží, tajných tělocvičen, podezřelých obchodů s luxusními cetkami. Češi si své armády z těchto i dalších příčin váží málo. Co víme o osudech české armády? Že je to organismus zelených mozků podobný armádě Švejkově. Boj od armády nikdo nečeká. Komunisté měnili armádu v tankové prapory bezohledných šašků a tupců, jak ji popsal Josef Škvorecký, využívali ji i jako koncentrák pro „vojáky beze zbraně“. Dnešní armáda má gripeny, pandury, padáky, vrtulníky a co já vím, co ještě - samé podivnosti. Má generály, kteří kradou jako nějací hokynáři.

Přihlasme se k jiné tradici

V některých zemích se armáda obecně považuje za důležitý orgán státu, za paži národa, na niž jsou všichni (zprava, zleva) hrdí a v níž cítí záruku národní či státní bezpečnosti. Nic takového Češi už mnoho let neprožívají. Dnes se ptají: K čemu armádu vlastně máme? Až zase bude zle, stejně nebude bojovat. Nač ji dnes živit? Však dobře víme, jak to s námi vždycky dopadlo...
	Je dobré komunistický nános z obrazu českých dějin demontovat. Když smyjeme vrstvy s namalovanými cepy a sudlicemi lidových komunistických práčat soudruha Žižky z patnáctého století či legendy o českých rudoarmějcích soudruha Trockého, můžeme uvidět tvář generála Krejčího. Demokrata, velkého vojáka, stratéga, budovatele demokratické armády. Udělit mu Řád bílého lva znamená přihlásit se k té tradici našeho vojenství a naší státnosti, na nižmůžeme být hrdi. Pokud nás to ovšem ještě vůbec zajímá. Kdo však považuje první republiku za starodávný a nepovedený výtvor zašlých časů, může zvolat: Dejte Řád bílého lva nějakému hokejistovi! Ti pro nás udělali hodně! Že se kdysi čeští vojáci bili u Dunkerque, neví už nikdo.

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Borovský: Zejtra budeš sviňák
1.10.2010    Mladá fronta DNES    str. 10    Názory
    Karel Steigerwald        
Haiku Karla Steigerwalda komentátora MF DNES

Haiku se zajímá o Bártovu aféru. Minule byla aféra Kubiceho, ale to haiku ještě nebylo na světě.
Bártova aféra je o špehování lidí. Je to nejstarší a nejoblíbenější česká činnost – hned vedle udávání a kradení. Skoro všichni to dělají a skoro všechny to pobuřuje. Jen haiku si neví rady – jak to s tím Bártou tedy je? Kdo nemá Bártu rád, ví, že špicloval a měli by ho zavřít. Kdo Bártu rád má, ví, že nešpicloval a zavřít by ho neměli. V těchto mantinelech, mezi dvěma vzteky, se Bártova aféra v plné parádě povleče až do voleb – celých čtrnáct dní. Pak začne chřadnout.
	Udávat se smí. Špehovat, je to rodná sestra udávání, ne. Kdo špehuje, překračuje zákon. A když se vyšpehuje nějaká lumpárna, lidi jsou rádi a zákon neplatí. Lump si špehování zasloužil. Špehům jsme vděčni: čteme každou chvíli, co všechno špehováním už vyšlo najevo. Tajně fotografovat lidi se také nesmí – krom lidí, kteří něco provedli. Když fotografujete tajně darebáka, byť ten darebák nic neprovedl, nevadí to. Když fotografujete slušného člověka, i když třeba něco provedl, je s vámi zle. Když údajný Bártův člověk fotografuje Šorfovou, jak šla k očnímu, má malér. Když exšéf rozvědky Randák dá pro tisk udělat tajné fotografie s Topolánkem, má malér Topolánek. I na slavnou Kubiceho zprávu byly dva náhledy: je trestný obsah té zprávy, nebo je trestné její zveřejnění? Panuje jediná shoda: novináři za to můžou, roubík na ně.
	To jsou právní poměry, z kterých by i haiku trefil šlak. Přálo by si, však žije v právním státě, aby mu ctihodný soudce řekl, jak to je. Jenže soudce řekne leda to, že se soudci nesmí cuknout s platem, protože by pak soudil hůř. Haiku si tedy bere na pomoc, jako už mnohokrát, K. H. Borovského. Ten píše o našem soudnictví, které z opatrnosti vydává za ruské, ve Křtu sv. Vladimíra, že soud je samec, soudí, jen se práší, a má všechny paragrafy v jedné patrontaši. Žaludek má zdravý jako štika, nevinného na komando stráví jak viníka. Jít k takovému soudu s Kubicem nebo s Bártou, slupnou tě jak štika Havlíčka.
	Lidé se špehují rádi.
Rádi se také udávají. A nejraději ze všeho kradou.
Neviděli by rádi, aby se jim do toho kdosi pletl. Stát to ví, je v tomto oboru opatrný. Ostatně krade a špehuje taky. Neudává, nemá už komu. Nahoře nad mraky, kde žije činitel vyšší než stát, udání neberou, protože všechno vědí.
	Aféry, zlodějny, udávání, fotografování lidí na záchodě, všechno se to rozmnožuje jak kobylky – nikdy se nic nevyšetří a nikdo nic nepochopí. A buďme rádi, že tomu tak je. Náš život je pestrý, samá záhadná aféra, samé rozčilování. A rozčilování plodí spokojenost. A to je pravý úkol aféry, planý hněv, vztek, pilíř státu.
	Kdyby Bártovu aféru vyšetřily činné trestní orgány, nic by z ní za chvíli nebylo. Nějakého špeha nebo provokatéra by třeba zavřely a bylo by po aféře. Větší budoucnost má ta aféra v politice. I toho Kubiceho si pamatujeme i po čtyřech letech! Z tajemství nás dodnes brní mozek. Přejme Bártově aféře stejně dlouhý život. Říkalo se, že Bárta není žádný politik. A vidíte, už má vlastní předvolební aféru. Však i o tom má Havlíček pěkné haiku: Tak to chodí na tom světě, každou chvíli jinák, dneska ctí tě za svatého, zejtra budeš sviňák.

O autorovi| Karel Steigerwald komentátor MF DNES
Foto popis| O autorovi| Karel Steigerwald komentátor MF DNES
Foto popis|

Triumvirát frází
29.9.2010    Mladá fronta DNES    str. 08    Názory
    Karel Steigerwald        
ČSSD je politickou stranou státních zaměstnanců 

Sociální demokracie uspořádala o víkendu v Olomouci programovou konferenci. Přijelo na ni i několik osobností, například ekonom Jan Švejnar, filozof Václav Bělohradský a sociolog Jan Keller. Podle ČSSD je to zcela nový formát, který má straně získat středové voliče. 

Ty fráze jsou tři: promyšlené úspory, spravedlnost pro všechny, podpora české ekonomiky. Přinesla je programová konference ČSSD. Na těchto pěkných heslech se shodne každý politik s kýmkoli. Rozpory nastanou, až se řekne víc: jaké úspory, co rozumět spravedlností, co je to podpora ekonomiky. Dokud se to nepopíše, může si každý politik kázat, co chce. Voliče zajímá, komu se z peněženky vezme, proč to bude, kam ty peníze přijdou, jak zařídit spravedlnost pro všechny a které firmy by případná Sobotkova vláda podpořila, které ne - a proč. Mezi frázemi a politickou praxí je rozdíl jako mezi lyceem a nevěstincem. 

Děkujeme, pane Paroubku! 

Sociální demokracie by měla poděkovat Jiřímu Paroubkovi. A my nakonec také. Jasně vykolíkoval politiku, které se všichni musíme obloukem vyhýbat. Jeho civilizace, původem z normalizačních osmdesátých let, má jasné sudičky: nabubřelá hrubost, sebevědomé papalášství, snaha zatáhnout komunisty do vládních sfér a starodávné války chatrčí s paláci. 
	To jsou hodnoty, které dostaly sociální demokracii do izolace. Paroubek tak vykolíkoval zakázaná území, která by česká politika neměla navštěvovat. Je škoda, že nedostal příležitost takto chvíli i vládnout - byl by to, řečeno žargonem aparátníků, názorný výcvik obyvatelstva formou tragédie. Ale stačila už i ta předvolební zpěvohra. Sociální demokracie Paroubkovi nepoděkovala, ale jeho poučení už vnímá. Bitva obyčejného člověka s pojídači kaviáru do vládních sfér nevede. 
	Programová konference začala hledat, jaká je příští politická orientace sociální demokracie. Jelikož Paroubek bojoval o voliče komunistů, což bylo chybné, protože voliči komunistů už svou komunistickou stranu mají, otočila se programová konference opačným směrem: budeme usilovat o středového voliče. 

Středový volič. Kdo to je? 

Středový volič je postava nejasná - kdo o něj v politice usiloval, obvykle nedopadl dobře. Patrně proto, že středový volič neexistuje. Existuje středový intelektuál, který o takovém voliči rád přemýšlí. Kdo však o středovém voliči přemýšlí, říká také, že politika se nedělí na pravou a levou, že je to staré třídění, že dnes je politika dobrá a špatná, nebo vědecká a nevědecká, že moderní politik není ani napravo, ani nalevo. Pochod ČSSD ke středovému voliči je v tomto duchu veden: nebudeme trvat na paroubkovském pekle třídního boje, budeme nabízet politiku správnou. K té se středový volič rád přihlásí. 
	Krátká praxe nynější sobotkovské ČSSD však ukazuje na jiný cíl: na státního zaměstnance. Stará tradice dělňácné strany pohasíná: v čele zájmu ČSSD je početná skupina lidí, kteří jsou placeni z daní spoluobčanů. Už to není boj proti kapitalistovi, nýbrž proti peněžence spoluobčanů. Vláda je cíl výhodný, nakonec raději couvne a z daní ráda nátlakové skupině sociálních demokratů plus odborů státních zaměstnanců vyhoví - přece nedává ze svého, nýbrž z veřejného. Spor už se nevede o to, jestli podnikatel platí spravedlivě či nespravedlivě své zaměstnance, zda zatajuje velký zisk, o který se nechce dělit, či zda musí snížit platy, aby firma vůbec nezanikla. Spor se vede o to, jak velký stát, s kolika zaměstnanci a s jakými platy si chceme všichni dopřát, potažmojak velké daně soukromý sektor unese a jak velké úřednictvo je možné z daní platit. 
	Starý Jiří Paroubek vnesl do politiky i další zkušenost: státní dluh je prevít. Paroubkova velkorysá zásada, že „stát dluhy neplatí“, povzbudila občany k úvaze, že je asi stát přece jen platí. Třídní boj, psance této země a ostatní dobové rekvizity bojů za sociální spravedlnost, to vše odnesl čas. Odbory splývají s ČSSD. 

Intelektuálové na pohovce 

Na programové konferenci hledal tento proud svou novou orientaci. Napomoci jí měla i skupina intelektuálů na konferenční pohovce, kteří na poměry v této kožené straně dost výstředně přemýšleli, co by poradili. Jejich rady ponechme stranou, jsou to soukromníci a radit mohou, co si usmyslí. Důležité je, co si Sobotkova strana vzala k srdci. 
	Nejspíš obvyklá Švejnarova úsloví, která se popírají v jedné větě: Radím, že to udělat musíte, protože je to nezbytné, ale zároveň varuji, abyste to nedělali, protože by tomohlo dopadnout špatně, i když je možné, že to dopadne dobře. V této větě je obsaženo poselství, které prý ČSSD adresuje středním vrstvám. Ale není to poselství politiků. Pochází z pohovky. Tam se rádo říká, tak či onak, nebo naopak. ČSSD má lepší poselství. Je pro státní zaměstnance: cokoliv na státu spolu s námi vybojujete, schvalujeme. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Zlatý důl Veřejnoprávní ČT, mládě praještěra v octovém láku
25.9.2010    Mladá fronta DNES    str. 10    Názory
    Karel Steigerwald        
Vedení ČT se honoruje, jako by šlo o skutečně podnikatelský management, jehož příjmy závisí na zisku firmy. Jenže ČT podnikatelská firma není. Má produkovat ono záhadné „veřejnoprávní“ za peníze, které na to každý rok dostane. 

Česká televize zaplatí soukromé firmě miliardu za výběr poplatků. Dosud to dělala sama, s dvaceti úředníky. Kalkuluje, že soukromá firma výběr poplatků zvýší o tři sta milionů, takže se tím fakticky sama zaplatí. Je to kalkulace kocourkovská: televize bude mít to, co měla, firma přijde ke kusu poplatků koncesionářů. 
	Je to jen jedna z podivností, které z ČT vycházejí. Česká televize je veřejnoprávní stanice či stanice veřejné služby. To jsou dost záhadné termíny a stejně záhadná je i existence ČT. Vedení ji chápe jako podnikatelskou firmu. S dodatkem, že toto podnikání má ze zákona zajištěné příjmy – zhruba sedm miliard ročně. Za to má plnit veřejné úkoly, v zákoně popsané dost všeobecně. Díky tomu se za veřejnoprávní úkoly může označit téměř cokoliv. Určovat, co veřejnoprávní je, a dohlížet na to, má Rada České televize. 
	Takové jsou ideály naivních zákonodárců z počátku 90. let. Věřili, že vytvářejí základy pro televizní chrám osvícených nezávislých duchů. Ve skutečnosti vypustili na televizní trh tchoře, který s náskokem sedmi miliard poškozuje konkurenční prostředí. Má jediné kritérium: nenaštvat politické kruhy, aby mu do zákonů nehrábly. Zkrachovat nemůže, poplatky přitékají. V hájemství veřejnoprávnosti může téměř cokoliv: vycpat třeba velikonoční svátky balastní produkcí a sérií krváků. Má i veřejnoprávní pořady určené k ošálení kritiků, třebas houslový koncert ve tři hodiny ráno. Když celoroční porci „pořadů veřejné služby“ sečteme a porovnáme se sedmi miliardami příjmů z poplatků, jde o pěkně drahou službu. 
	Mít ročně k dispozici a na hraní sedm miliard není k zahození. Vedení televize se honoruje, jako by šlo o skutečně podnikatelský management, jehož příjmy závisí na zisku firmy. Jenže Česká televize podnikatelská firma není. Má produkovat ono záhadné „veřejnoprávní“ za peníze, které na to každý rok dostane. Právě teď přemýšlí Rada ČT, že bude platit (královsky) ředitele podle sledovanosti. 
	Výsledek takového myšlení je ponurý a líbí se asi jen vedení ČT. Pořady České televize se většinou podobají těm na soukromých stanicích jako chudé vejce bohatšímu vejci. Nevkus, nízká zábava, nepůvodnost. To jsou kvality, s nimiž zákon o ČT nepočítal. Počítá s nimi ale vedení, dobře ví, comasoví lidé chtějí vidět. Proč se na tento druh zábavy musí skládat všichni, kdo mají televizi, je záhadné. Soukromé stanice umějí takový program produkovat bez povinných poplatků a v lepší kvalitě, a to z reklamních příjmů, nebo si ty poplatky vybírají jen od lidí, kteří se na ně skutečně dívají. 

Za veřejnoprávní lze označit cokoliv 

Česká televize je jak mládě praještěra v octovém láku. Nebojí se trhu ani kritiků, bojí se jen politické sféry, protože celá slavná nezávislá ČT je na ní pořádně závislá. Však mezi politiky také často trapně tančí, aby se nažrali vlci i kozy a zelí aby nikdo neohlodal. Ale nikdo se nemůže divit, jaké zákony, takové panstvo v ČT. Za veřejné peníze může skupina, která televizi vede, vytvářet jakousi polosoukromou firmu užitečnou především tomu vedení. A to bez kontroly – Rada ČT, složená z laiků či politických trafikantíčků, na skutečnou kontrolu nestačí a nikdy nestačila. Byznysu nerozumí, ten si dělá Česká televize odjakživa sama pro sebe. Co je veřejnoprávní a co nikoliv, je závislé na výřečnosti ředitele či jiného zlatoústého činitele, jak to na Radě okecají. Politici včetně zákonodárců se o Českou televizi zajímají, jen když jim sahá na zoubky. Proto také ČT, pokud se nesplete, na zoubky politiků nesahá. 
	V poslední době k sobě tato televize přilákala i pozornost efektnější: různé kšefty. Nynější miliarda je možná jednou z posledních kapek, ale možná, že matný způsob existence České televize potrvá donekonečna. 

Tři cesty ke změně 

Změna může být trojí. Parlament se pokusí lépe a jasněji definovat, co to je „veřejnoprávnost“ televizní stanice. Podle té definice upraví právní poměry ČT, aby mohla skutečně fungovat jako tvůrce kultury (i televizní) a aby nemusela z nejrůznějších nízkých i vyšších důvodů lézt do zelí televizním firmám, které vysílají za účelem tvorby zisku. Takové úpravě nedávám moc nadějí, dopadla by v nějaké méně monstrózní podobě jako ČT. 
	Druhou cestou je Českou televizi prodat, žádnou „veřejnoprávní“ stanici nezřizovat a na ty televizní pořady, které zákon jako „veřejnoprávní“ chápe, vypisovat grantovou soutěž. Soutěživost zájemců o granty by vyvolala mnohem pestřejší a nápaditější podobu té „veřejné služby“, než to dokáže nynější kostlivec v octě. O veřejnoprávní granty by se také přestali zajímat usádlení fiškusové, pro které je dnes veřejnoprávnost dobrým bydlem. 
	Třetí a nejhorší možností je televizi zestátnit. Neduhy by zůstaly, přibyl by nový: vláda by se tam vykecávala donekonečna. 
	V ČT nejde o to, jestli mají tam či jinam šoupnout miliardu, nýbrž o její zásadní proměnu. Nynější vládní koalice s novým větrem v zádech by se tomu mohla věnovat. Odměnou by jí byl ohromný křik zdejších usádlenců. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Stát nemá dlužit, policie nemá ničit
22.9.2010    Mladá fronta DNES    str. 11    Názory
    Karel Steigerwald        
Finanční ústava, jak ji navrhuje ODS, se vynořuje z domněnek. Měl by to být zákon ústavní, měl by zaručit, že se stát nebude bezhlavě zadlužovat, a měl by platy státních hodnostářů učinit závislými na prosperitě té velké firmy, která se jmenuje republika. 
	Koalice, pokud se na finanční ústavě shodne, potřebuje od opozice dva hlasy. Měla by však dostat všechny. Dva opoziční hlasy pro koalici – to je zrada. Všechny hlasy opozice pro finanční ústavu, to by bylo nóbl. Nedělat dluhy by mělo být nepolitickou pejchou každé politické strany, odprava horem dolem až doleva. Na beznadějně zadluženého pravicového senátora je stejně beznadějný pohled jako na zadluženého tribuna lidu. 
	Finanční ústava bude mít v sobě různé mouchy. Některé může debata koalice s opozicí vychytat, jiné zůstanou. Největším problémem jistě bude vymahatelnost a sankce. Premiér, který finanční ústavu poruší, půjde do vězení? A s ním i parlament, který mu ty dluhy schválí? A co s vyrovnaným rozpočtem, v němž budou dluhy začarované tak dobře, že vyjdou najevo až za rok? Na pranýř s takovými politiky, na mučidla? 
	Jde o první pokus, jak postavit hráz vědecké teorii, že dluhy dělají bohatství. Jak postavit hráz věčné chuti politiků kupovat si voliče za vydlužené peníze. A jak postavit hráz teorii: čím větší daně, tím štědřejší stát a bohatší lid. 
	Debata o finanční ústavě bude poučná. Dohodnou se? Nebo udělají z té debaty jen další arénu beznaděje? Ale možná by se hodila i ústava proti občanské válce. Ta je na spadnutí. Má sice, jako v Česku politika často, šaškovský vzhled, ale přeci jen: vpád demonstrující policie do ministerstva vnitra, které policie nedokázala proti policii ubránit, je výkon hodný Česka, té kouzelné země. 
	Teď by měli policisti ty vpadlé policisty vyhledat, vyslýchat a obvinit. Však vědí, jak na to. Demonstrace není a nesmí být tak svatá věc, aby se porušoval zákon. 
Ostatně, co je to za policii, že vpadne do ministerstva? Taková policie nemá brát žádný plat, nýbrž má být z policie propuštěna pro porušování účelu, pro který tady policie je. Že si s její pomocí chce opozice prosadit to, co ve volbách neprosadila, je právě rys – občanské války. Ha ha... 
	Ve výčtu potřebných ústav bych mohl pokračovat: třeba ústava kulturnosti ministrů kultury. To je oblast, kde se to všelijak kymácí a nějaká peprná ústavička by přišla vhod. Ministr kultury Besser si pronajímá poslaneckou kancelář v domě kamaráda v Berouně za 21 200 korun měsíčně, což je přesně to maximum, které může Sněmovna poslanci vyplatit. Ministr se prý o nájem nestaral, nic o tom neví. Starat se měl, to je právě ta kultura. Ústava kulturnosti v ministerstvu kultury by mu poradila, že si ty dvě stovky měl od pusy uškubnout. Bylo by to v době škrtů tuze kulturní. Chamtivost by z toho nečišela. 
	Ale takových všelijakých ústav by bylo zapotřebí, darmo plakat. 

***

Co je to za policii, že vpadne do ministerstva? Taková policie nemá brát žádný plat. » 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

OSN, lidstvo u jednoho stolu
16.9.2010    Mladá fronta DNES    str. 12    Publicistika
    Karel Steigerwald        
Spojené národy jsou tu 65 let, je to světová politická organizace, ale světová politika jde jinou cestou. Na žádnou z rozhodujících událostí těch šesti desetiletí neměla OSN podstatný vliv. Lidstvu přispěla především haldami rezolucí a jiných spisů bezvýznamného účinku. Jediné odráží přesně: zoufalství a bezmoc nad stavem světa. 

Prezident republiky Václav Klaus se chystá na Valné shromáždění OSN. Je to významné řečniště, kterého si už skoro nikdo nevšímá, protože i celého OSN si dnes lidé málo všímají. Tato všesvětová a rozlehlá organizace už dávno není v popředí, i když mrtvá také ještě není. U nás Valné shromáždění vzbudilo větší zájem naposledy, když se stal podivný politik Kavan jeho celoročním předsedou. To lidi pobavilo. Co bude prezident Klaus v OSN říkat, může vzbudit zvědavost. 
Že to budou slova dost kritická, může si každý snadno představit. 
Už ta prázdnota a nabubřelost Valných shromáždění přeplněných státníky od těch ctihodných až po nectihodné musí kritického ducha Klausova typu přilákat. 

Organizace vzniklá z euforie 

OSN čili Organizaci spojených národů mohl založit i náš básník Vítězslav Nezval. „Lásko, sejdeme se spolu, až se lidstvu poštěstí usednout u jednoho stolu na jednom náměstí,“ veršoval tento prostopášný bard krásných zítřků. 
Spojené národy byly založeny se stejnou euforií, na konci druhé světové války pochopitelnou. Spojenci, kteří porazili nacismus, Osu Berlín – Řím – Tokio, chtěli dostat demokratické země (vítěze nad totalitou) k jednomu stolu, aby ohlídaly budoucnost lidstva a jeho největší lásku: už nikdy války, násilí, nespravedlnost mezi státy a národy. Prostě věčný sen lidí, utopických duchů a reformátorů. 
	Ale už v tomto ctihodném začátku bylo skryto čertovo kopyto zla: jedním z vítězů nad nacismem a důležitým zakladatelem OSN byl důležitý (a možná nejdůležitější) válečný spojenec demokratických spojenců, Stalinův Sovětský svaz, říše zla možná stejně krutého jako nacismus. 
	Ruští komunisti se spojencům hodili: nesli rozhodující válečné břemeno, dostali tedy visačku, která komunistický režim legitimizovala. Stalin jde k demokracii, hlásal nejeden vítěz nad Hitlerem, protože si to přál vidět a protože to v opojení také viděl. Sovětský svaz k žádné demokracii nešel, šel k imperialismu rudého typu a OSN byla pro jeho imperialistickou expanzi vhodnou institucí. 

Kompromis kvůli rudé 

Už během norimberského procesu vznikaly potíže, když obratní obhájci nacistické elity upozorňovali na zvěrstva Stalinova režimu. Říkali pravdu, ale protože ta pravda zněla z ničemných úst, bylo nutno ji odmítnout. O Katyni, o níž už tehdy bylo jasné, kdo vraždil (důkazů na to snesli Němci a i Poláci dost), nechtěl nikdo v demokratickém světě nic slyšet. Politicky výhodné bylo válečného vítěze Stalina akceptovat a tvářit se, že jde o spojence. Nezvalův stůl na náměstí lidstva byl tak už na samém začátku v roce 1945 tím, čím byl v dějinách lidstva vždy každý sen: kompromisem, pokrytectvím, střetem zájmů, zbabělostí, opatrnictvím, reálpolitikou, jak je libo. Sovětský svaz, žalář národů, jeden velký nesvobodný lágr, se stal světovým arbitrem demokracie a svobody a rozumbradou, který mohl (a také to dělal) školit slabší národy z dobra, svobody a spravedlnosti. Byl to velký výsměch ideálům, s nimiž Spojené národy vznikaly a které Vítězslav Nezval tak rád opěvoval. 
	Ale co, demokratické vítězné lidstvo bylo spokojené, světová organizace národů a pronárodů se všemi krásnými ideály byla na světě. Co na tom, že ideály šly stranou a OSN ovládla mezinárodní politika se všemi obvyklými neduhy. Z instituce založené demokraty a na ochranu demokracie se stala mamutí hlasovací mašina, která se někdy dopouštěla i rasistických rezolucí a doporučení, jejichž škodlivost byla malá jen proto, že na OSN nikdo už nedbá. 

Svobodná menšina proti většině tyranů 

Dnes má OSN skoro dvě stě členů (192), z nichž jen hrstka se může chlubit dobrodiním svobody a lidských práv. Spojené národy jsou tu pro každého, kdo chce. I pro komunistickou monarchii Severní Koreu, pro byvší pelech terorismu Libyi (v roce 2009 byla tato nebezpečná džamáhíríja dokonce členem Rady bezpečnosti) i pro afrického lidožrouta Idi Amina, bizarního krutovládce z Ugandy. Všechna rozhodnutí OSN jsou vždy výsledkem taktiky a urputného zápasu (včetně hrůzného kupčení) mezi antidemokratickou většinou a menšinou svobodných států. Na Valném shromáždění za ta léta řečnila celá galerka politiků, jimž by víc slušel soud norimberského typu než řečniště OSN, ukrajinským katem Chruščovem počínaje a katem Pol Potem konče. Z takto smíchaného společenství jen někdy vzejde něco dobrého. 

Kde byli v osmašedesátém? 

I Češi (a Maďaři, Poláci atd...) mají na Spojené národy svou hořkou vzpomínku: ruská okupace v roce 1968 v něm měla odezvu minimální, přesněji žádnou, ačkoliv boj za světový mír a proti mezinárodní agresi má OSN přímo v kolébce. 
	Ale Sovětský svaz (a jeho světoví spojenci) byl odjakživa vůdčím duchem OSN, byl to stálý člen Rady bezpečnosti, měl své veto – a to v OSN platí víc než celá OSN. Tato všeobjímající otevřenost OSN pochází z teorie, že nehodné státy se mají kultivovat v mezinárodní spolupráci, že mluvit se musí s každým, že se nehodní mezi hodnými polepší, že účast všelijakých soudobých rasistů v OSN má na ně blahodárný vliv a že takto krok za krokem dochází ke zlepšování lidstva. Tato teorie se však nikdy neprokázala. Místo v OSN měli i všežraví Rudí Khmerové z Kambodže. K jejich polepšení nedošlo, na ideály Spojených národů kašlali. Přesto se jim od OSN dostalo mezinárodní ratifikace, jako by šlo o státníky, politiky, a ne o fanatické vrahy, mistry genocidy. OSN není polepšovnou pro politické darebáky, nýbrž výhodnou arénou pro ně: mluví a mluví a zdá se tak, že jejich politický svět zločinu je přípustný. 

Příliš málo dobrého 

Demokracie možná nepotřebuje světovou organizaci všech, nýbrž organizaci, která by dokázala demokracii a svobodu na planetě účinně chránit. Od politického pokrytectví, že všichni jsme děti jednoho slunce, by se mohlo pokročit k poznání, že agresivních vlád, které svobodu nenávidí, je na zeměkouli víc než dost a je jen přechodným štěstím svobodných zemí, že totalitní státy jsou zatím viditelně slabší a nemají na válku proti svobodě dost sil. 
	Něco z původních ideálů si OSN zachovala. Setrvalé pokusy o vytváření jakéhosi mezinárodního právního řádu, nebo řekněme mezinárodních zvyklostí, kterými se slušné státy řídí, přináší určité úspěchy. Už jen myšlenka mezinárodních trestních tribunálů je v dějinách lidstva převratná. Právo vraždit a vyhlazovat se vítězům nikdy neupíralo, dnes ano. To je dobré. Göring v Norimberku tvrdil, že vítězové soudí poražené. Měl samozřejmě pravdu, ale jinou než myslel: lidskost soudila lidské zrůdy, protože zvítězila. Kdyby ji zrůdy porazily, na soud by nedošlo. Jen na další krveprolévání. Považovat válku za zločin je velký pokrok lidstva. Válka se odjakživa považovala za právo, za něco normálního, za přirozený způsob, jímž spolu státy a národy hovoří. Zločin proti míru, zločin proti lidskosti, to jsou velké objevy. Tribunály OSN takto stíhají jen někoho. Genocidu v Jugoslávii, ve Rwandě. Ano, je to málo, ale je to převratná novinka. Za dob norimberského procesu se myslelo, že je poslední, že je to tečka za nelidskými zločiny. Omyl, norimberský proces byl první. 

Reforma bude. Někdy 

Mírové jednoty OSN, jak se v jazyce politického pokrytectví nazývají vojska, hrají už léta roli jakéhosi slamníku, vycpávky mezi vraždícími se stranami. V roce 1960 takto OSN zasáhla v Kongu. Neúspěšně, Kongo je po padesáti letech zas jen krvavé peklo. Generálního tajemníka OSN stál zásah v Kongu život. Kolik životů válčících tam vojska OSN spasila, je těžké spočítat. Lépe se počítají ti zavraždění. Vojska OSN dělají slamník mnoho let v mnoha krizových částech světa. Je to dobré, ale je to jedno: věc míru se nelepší. Zato se horší postavení OSN a její vnitřní svornost. OSN je neobyčejně nesvorná organizace. Shodu našla v korejské válce, ale jen proto, že Sovětský svaz tehdy právě činnost OSN sabotoval. Ale po zásahu OSN zůstala třetina Korejců až dodnes v drápech komunistické tyranské rodiny, která dnes už také zasedá v OSN vedle té druhé, svobodné Koreje. Mírové síly jsou už léta v těch politicky nejdivočejších místech planety, byly zejména v Africe, na Předním východě i v zadní Evropě. Situace se přesto nelepší. Možná by bez vojsk OSN byla mnohem horší, to si nikdo nemůže ověřit. Co je ale viditelné, je obrovský a stále narůstající aparát OSN. Ustavičné množení úředníků, výborů, komisí. Rada bezpečnosti se reformuje už od roku 1993. Konce to nemá. 

Klaus na mizerné scéně 

Existuje obrovská síť humanitárních pomocí a výborů. To nám může způsobovat radost, ale není jisté, ke komu ta lidská pomoc vlastně směřuje, jestli k nebohým obětím, nebo místním pánům. Největší a trvalou pomocí pro ubohé části planety by byl dar svobody a zázrak, že by obyvatelstvo těch končin nějakou svobodu chtělo. V tom je OSN bezmocná. Asi to není její vina a je zbytečné, aby jí v tom všelijaká hrabata radila. 
	Důležitou činností OSN je boj proti vývozu amerického způsobu života. Ten je lidem protivný, karbanátky s mletým masem, hnědá limonáda, prosím, ale je to jediný známý pokus o vývoz svobody. Pokus možná neobratný a málo úspěšný. 
	OSN je tu šedesát pět let, je to světová politická organizace, ale světová politika jde jinou cestou. Na žádnou z rozhodujících událostí těch šesti desetiletí neměla OSN vliv. Lidstvu přispěla především haldami proklamací, rezolucí, doporučení a jiných spisů bezvýznamného účinku. Jediné odráží přesně: zoufalství a bezmoc nad stavem světa. Ten je setrvale mizerný. 
	Václav Klaus pronese příští týden v NY bezpochyby významný kritický projev. OSN bude ráda, vždyť kritika už je vážný zájem. A vážnost OSN potřebuje nejvíc. 

***

Sovětský svaz, žalář národů, se ve Spojených národech stal světovým arbitrem demokracie. » 

Co je viditelné, je obrovský a stále narůstající aparát OSN. Ustavičné množení úředníků, výborů, komisí. » 

O autorovi| Karel Steigerwald, komentátor MF DNES
Foto popis| DŘÍVEO autorovi| Karel Steigerwald, komentátor MF DNES
Foto popis| DŘÍVE

Zajímavé osudy Radka žraloka a Radka Johna
15.9.2010    Mladá fronta DNES    str. 10    Názory
    Karel Steigerwald        
Někdy se události pěkně sejdou: ministr John chce usnadnit boj s korupcí. Krejčíř prodává vilu v Černošicích. John zveřejní hlasování vlády o zakázkách. Krejčíř (v létě 2005 utekl policistům) přiznal, že jeho vila (400 milionů) patří manželce. John narafičí testy spolehlivosti, které ověří, jak se kdo chová.
	V Krejčířově vile bydlel i žralok Radek. Jde o shodu jmen. S Radkem Johnem není ryba příbuzná. Dalším nástrojem boje proti korupci budou převody majetku. „Ať jsou všichni korupčníci v panice, na svobodě zůstanou jen šest vteřin,“ vzkázal ministr. Krejčířova manželka byla obžalována, že vila pochází z peněz z manželovy trestné činnosti. Soud ji zprostil obžaloby. Žralok Radek musel z akvária, bylo mu už těsné. Ministr Radek rozšíří odposlechy, aby slyšel o korupci. Z jakých peněz Krejčířová vilu vytvořila, soud neřešil. Hlavně, že nebyly Krejčíře. Radek pak uvázl v Butovicích, působil tam ve větším akváriu. Krejčíř jej měl vzít do Kapského Města, tam je moře. Druhý Radek zavede policejního ombudsmana, aby měli policisté o problémech s kým mluvit. Žralok může být rád, že v Africe není. Tam se stahují mračna nad generálmajorem Mabasu, prý namočeným do Krejčíře. To je první úspěch ministra Johna.

Pražský okruh v zajetí remcalů
14.9.2010    Mladá fronta DNES    str. 10    Názory
    Karel Steigerwald        
Za týden se otevře jihovýchodní část Pražského okruhu. Praze by měla výrazně ulevit. Ale ještě potentáti nepřestřihli pásku a už se zvedá kritika. Kus okruhu se postavil bez stavebního povolení, provoz na okruhu vyvolá ohromné zácpy kamionů na nájezdech. U soudu je žaloba, černá stavba by neměla být do rozhodnutí soudu otevřena. Soud zatím nerozhodl, na něco čeká. 
	Jsou to zprávy jako z blázince. Je-li tam kus černé stavby, copak to naše vševědoucí úřady už dávno neviděly? Chápu, že si někdo postaví chatku načerno, ale stavbu, která je vidět i z vesmíru? A kolik času zabere soudu zjištění, jestli je ten dopravní obr černá stavba? Týden, měsíc? Rok? Byl by to hezký pomník českého úřednictva -zamknutá dálnice za desítky miliard. 
	Zajímavé jsou i poplachy, co zlého nový kus okruhu vyvolá. Máme snad málo dopravních univerzit, výzkumných ústavů, ministerských dopravních radů, silničních analytiků a dalších automotoznalců, kteří už dávno měli všechno prozkoumat, zabezpečit, zdokonalit a zabránit všem příštím z nebe spadlým potížím? Anebo jsme jen svědky masivního remcání, jaké v českém státě zní vždy, když se objeví něco nového a dost velkého, aby se to remcalům vyplatilo?

Soudci a peníze
13.9.2010    Mladá fronta DNES    str. 10    Názory
    Karel Steigerwald        
Dá se nezávislost koupit za vyšší plat?

Soudci jsou (či mají být) ti, kdo dávají svobodě společnosti a bezpečí lidí pevný tvar a jasnou podobu. Když se změní v osoby hrdlící se o (celkem malý) kus gáže, klesá tato jejich čest hodně dolů a mění soudce v obyčejné zaměstnance.

Ústavní soud je v obtížné situaci: měl by veřejnost přesvědčit, že existuje vztah mezi snížením platu soudců a jejich nezávislostí. Kdyby třeba vláda soudcům platy zvyšovala, mohlo by se i myslet: vláda je korumpuje. Jenže jak souvisí snížení platu, které čeká v různých podobách většinu občanů státu, s nezávislostí soudce, je záhadné.
	Člověk nemusí být právníkem, aby pochopil, že mezi výší platu a nezávislostí soudců není vztah žádný. Zkuste si představit doktora, který řekne: když mi snížíte plat, zemře mi na operačním stole víc pacientů. Takového doktora by asi lidé považovali za hyenu.

Méně peněz, méně nezávislosti?

Ústavní soudci stavu soudcovskému, který už před jejich rozhodnutím na tom nebyl s pověstí nejlépe, uškodili. Sami by měli mít tolik rozumu, aby zejména v dnešní situaci pochopili, jak jejich rozhodnutí, že snižovat plat soudcům je protiústavní, bude vnímat veřejnost: že nejde o nezávislost, nýbrž o chamtivost.
	Jakými právními filipikami to ústavní soudci opentlí, je celkem jedno. I policista může tvrdit (a bohužel to někteří tvrdí): za méně peněz chytím méně zločinců. Ústavní soud by měl vědět, co každý ví: ohrožení nezávislosti mu odnikud nehrozí. Země není v situaci, kdy nějaký uzurpátor vztahuje ruku na svobodu občanů, a protože mu v tom Ústavní soud brání, snaží se jej snižováním platu vyhladovět. Jsme naopak v situaci celkem poklidného běhu obyčejné demokracie, v níž právě soudci bohužel nehrají roli nejslavnější.
	Problémy justice jsou obecně známé, společnost trápí, řešení se klopýtavě a pomalu hledá. Nezávislost a všeobecná úcta je právě to, co soudům často chybí. Rozsudky (či naopak nerozsudky) přijímá veřejnost často s malou důvěrou a se smíšenými pocity – bez ohledu na výši platu soudců. Málokdo si myslí: přidejte jim, budou lepší. Málokdo si také myslí: když jim uberete, nebudou svobodní.
	V tomto místě by se hodila soudcovská filipika, jak plat souvisí s nezávislostí. A dočkáme se jí. Dozvíme se v ní právním drmolením, že soudcovský svět je jiný než svět občanů: vznáší se nahoře, kde dlí spravedlnost. A šmytec, červové pozemní!
	Ale ta filipika, ta je pro právníky, my jsme jen občané. My bychom čekali od soudců větší a vyšší etiku, vyšší princip mravní, vždyť jsou to soudci: plat neplat, filipika nefilipika, čest soudce je pevná, neochvějná, věčná. S nezávislostí soudce nikdo nepohne, i kdyby sudí o hladu byl.

Soudce, tvor mimořádný

Soudci jsou (či mají být) ti, kdo dávají svobodě společnosti a bezpečí lidí pevný tvar a jasnou podobu. Když se změní v osoby hrdlící se o (celkem malý) kus gáže, klesá tato jejich čest hodně dolů a mění soudce v obyčejné zaměstnance. Jejich důstojnost je právě tou hádkou o kus gáže vyjádřena, hotovo dvacet. Proč žádného ze soudců nenapadne, co napadne lidi? Proč věří, že soudci jsou kasta, jíž se bolesti a chyby společnosti netýkají? Že všem se uškubne ze žvance, protože stát nechce mít takový dluh, jen jim ne?
	Zvláštního na soudcovství není nic. Je to stav s podobnými problémy, jako mají ostatní lidé. Celá problematika škrtů ve státním rozpočtu se dá vyjádřit jednoduše: Ano, ano, je to nutné, ale proč u nás, proč právě já? Škrtejte víc, ale vedle, u souseda, říkají všichni. Já jsem něco jiného, výlučného, škrtáním u mě zničíte vzdělanost, průmysl, astronomii, zemědělce, podnebí i sklizeň bource morušového, horují.
	Nejpodivnější argument zní: škrtáním dojde k snížení mé životní úrovně o deset procent. Nu ano, proto se přece škrtá. Stát jako každá firma v potížích musí škrtat. Řečeno lidově, za méně peněz stejná porce muziky, to je podstata úspor. Ústavní soud vyhrožuje, za méně peněz bude muziky méně, a navíc falešné. Když si koupíte za půl peněz půl rohlíku, žádná úspora nenastane. Když je rohlík, v našem případě dokonce ústavní, červivý, nastane zhoršení. Že se lidem nechce své bydlo zhoršovat, chápu. Je to sobecké a lidské.

Ne ústava, ale jen prachy

Prezident podezírá Ústavní soud, že překračuje své pravomoci, že se stává jakýmsi vládním centrem. Zrušením ústavního zákona o předčasných volbách to podezření soudci sami přivolali. Je obtížné pochopit, proč je protiústavní rozhodnutí Sněmovny, která chce z důvodů politické katastrofy nové volby. Prezidentovy výtky o neústavnosti Ústavního soudu jsou vážné, Ústavní soud by měl o to víc dbát o svou pověst a přesvědčit veřejnost, že koná jen to, co konat má, a že jeho nezávislost a strohá ústavnost je neochvějná. Rozhodnutí o nehybnosti platu soudců ukazuje, že situace je ještě horší, než mínil prezident: ne neústavnost, ne nové centrum moci, jde jim jen o prachy. S touto visačkou jde soudcovský cech do dalších dnů. A to není dobré.

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Komedie hodná starých časů
10.9.2010    Mladá fronta DNES    str. 10    Názory
    Karel Steigerwald        
Haiku Karla Steigerwalda komentátora MF DNES 

Vládne teď nová garnitura. Volby překreslily politickou scénu, říkají odborníci. Novátoři mají nové velkolepé plány na budoucnost. Protože ničemu nerozumím, můžu napsat: hejno po volbách vyplašeně vzlétlo, už usedá. Jsou to titíž ptáci, jen mladší. Krákají stejně. 
	Hnacím motorem české politiky je ustavičná víra v příchod něčeho lepšího, než tu dosud je. To, co tu je, je dost špatné, tak se zlepšení hledá ve změně – zítra bude všechno jinak. Stačí, že staré politiky vystřídají mladí politici, a hned se to zlepší. Budou to lidé čistí, nepoznamenaní totalitou, nepokřivení, s lepším vzděláním. V takovou změnu věřil svého času třeba i prezident Havel. Změna tehdy přišla. S ní do popředí politická mládež, Buzková, Mlynář, Gross, Němec, Langer. Zlepšení to nepřineslo. Někteří mladí ptáci rozjeli neschopnost a chamtivost s bezostyšností, nad níž starým matadorům tuhla krev v žilách. Kam se staré matadorstvo hrabe na mladého Grosse. Jiní shořeli jen tak, tiše. A zbytek se zahnízdil v kancelářích s odborností starých vyžírků. O dnešní překreslené scéně se šíří podobné iluze. Vyženou korupci, nasadí slušnost, poctivost a svornost. Už zase slyšíme, že bude lépe, protože mladí nahradili staré dinosaury. Politiku ovládne realismus, fakta a rozum. Nerozčilujte se, nic z toho se nestane. Staré zvyky přilétají zpět. Koalice se ještě ani nenadechla a už se pouští do veřejných hádek, osočování, podezírání, ba pomluv. Kdejaký ministr se obrací na veřejnost s obviněním kolegy – pochopitelně z jiné koaliční strany – který má špatný názor. Správně je patnáct procent něčeho, což vláda prosadí, ten druhý vůl navrhuje dvacet procent. Obviněný kolega to oplácí – dvacet procent je správně a je to názor vlády. Jen blb chce patnáct procent. Proč si to neproberou ve vládě a neřeknou nám výsledek? Protože věří, že jejich hádky voliče přitáhnou k podzimním urnám a že hlas dostane ten, kdo víc řve. Proč tomu věří, nevím. 
	Stejnou víru má opozice. Dvacet procent, jak požadují masožravé síly kolem ČEZ, přinese bídu školákům a vdovám. 
Patnáct procent, což je čirá zrada na pracujících, jak ji prosadila betonářská lobby, zničí zemědělství a ožebračí pastevectví, protože krávy se na betonu nenapasou. Správné je stanovisko opozice, které se pohybuje v takovém pásmu, aby došlo k rozvoji. Jak to říká jeden padlý politik: Kdybych vládl, zrušil bych nezaměstnanost. A jsme zas doma, v naší staré dobré politice malicherností, lží a nenávisti. 
	Začalo to brzy. Namátkou z politických novinek: Krakeni, lidé, kteří myslí pomaleji, než mluví, lidé, kteří nemyslí. Je to prý kvůli volbám. Jako by voliči chtěli politiky hrubé, hloupé, chvástavé a demagogické. Kdyby někdy proběhly volby v atmosféře věcnosti, skromnosti a cudné úcty, možná bychom se divili: lidé to chtějí víc než osočování, podezírání, obviňování a lež. 
	Ale možná bychom se divili ještě víc: lidé by k volbám nešli, protože by si nevšimli, že volby jsou. Co je to za volby, bez hulvátství a lží? Tak se dívejte, co v podzimní kampani dokáže dinosauří mládež. Bude to komedie hodná starých časů v minulém roce, kdy ještě vládla korupce a dinosauři. A dejme politiku ženám, těm čistým duším. Bude lépe. 

Foto popis| Foto popis|

Budou stávky
1.9.2010    Mladá fronta DNES    str. 10    Názory
    Karel Steigerwald        
Odboráři nemají žádný politický mandát 

Demonstrovat a stávkovat proti vládě znamená bojovat proti svobodné politické soutěži. 
Proto se k bojujícím odborům často přidávají politické síly, které s jejich pomocí chtějí zlepšit své pozice. Odboráři, kteří jim poslouží, získávají od partají výhodné posty v politice. 

Odbory zbrojí. Budou demonstrovat, patrně i stávkovat. Nesouhlasí se směrem a smyslem zamýšlených vládních reforem. Otázkou je, zda neodboráři budou souhlasit se směrem a smyslem zamýšlených demonstrací a stávek. Neodborářů se ovšem na to nikdo ptát nebude, ani nejsou tak organizovaní, aby sami organizovali demonstrace a stávky proti stávkám. Společnost bude stát před mediálním obrazem odborářského neklidu. Pozorovateli z Marsu nebo alespoň z Lidového domu se bude zdát, že jde o celonárodní odpor lidu proti vládě. 
	Odbory jsou tradičně nedotknutelné asi jako svaté krávy v Indii. Politici si netroufnou proti nim nic namítat, ohrozilo by to jejich kariéry. Všeobecně se má za to, že cíle odborů jsou správné a v zájmu lidu, přesněji v zájmu pracujících, rozuměj v zájmu zaměstnanců. Politik nejsem, kariéra mě už žádná nečeká, nemusím tedy tyto ohledy vnímat. 
	Odbory kdysi vznikly jako organizace zaměstnanců, které mají hájit jejich zájmy proti zaměstnavatelům. Šlo o výši mezd, pracovní podmínky, pracovní dobu, dovolenou, všeobecně řečeno o kvalitu lidskosti ve sporu mezi těmi, kdo práci kupují, a těmi, kdo ji prodávají. Smysl měly, to uzná každý, kdo si vzpomene na desetileté štrajchpudlíky. Kultivovaly pracovní prostředí a zesilovaly pozici zaměstnanců při vyjednávání se zaměstnavateli. Nakonec vybojovaly i právo na stávku. S příchodem marxismu se staly mnohé odbory pobočkou komunistických stran a jejich cílem nebyly zájmy zaměstnanců, nýbrž svržení vykořisťovatelského řádu. Rozbourat režim bylo jejich generálním cílem. Byly komunisty prolezlé a ovládané. Zápas o sociální poměry zaměstnanců šel tak obvykle stranou, pro komunisty to bylo jen odborové renegátství a reformismus, jim šlo i v odborech o násilné svržení kapitalismu. Když revoluce zvítězila, staly se odbory sluhou totalitní vlády, jehož úkolem bylo držet zaměstnance na uzdě a vytvářet kouřovou clonu, za niž se měla skrýt bezprávnost zaměstnanců. 
	Vynálezem sociálního státu celou péči o sociální problematiku, rozuměj o kultivaci prostředí, převzaly politické strany, parlamenty a vlády. Po pádu komunismu k tomu došlo i u nás. Vztahy mezi zaměstnavateli a zaměstnanci, parametry sociální sítě i právní poměry na trhu práce, to vše dnes určuje svobodný politický zápas mezi stranami, nikoliv pouliční bitky. Dokonce jsou to hlavní témata předvolebních bojů i bojů v parlamentu. Co se v této oblasti ve společnosti děje, je výsledkem voleb. Vítězná politická uskupení prosazují své představy proti představám těch, kdo volby nevyhráli. Zabránit jim v tom mohou zas jen volby nebo hlasování v parlamentu. Hledání jinémetody, pouliční bouře, stávky a podobné archaické násilné pokusy o změnu vládního počínání jdou za rámec konsenzuálního hledání východiska, jak je demokratické zřízení preferuje. Svobodná společnost takovému počínání ale zabránit nemůže a asi ani nechce. Jen je třeba vědět, o co jde. 

Čím razantnější, tím slabší 

Právo na demonstrace a na stávku tu je a odebrat ho občanům bez porušení svobody nelze. Dnešní politické boje odborů chtějí obvykle dosáhnout především výhod pro jednu skupinu občanů na úkor jiné skupiny. Nejsou proto zaměřeny především proti zaměstnavatelům, ale chtějí zvrátit rozhodnutí vlády nebo parlamentu. Cesta k takové změně ale vede politickým bojem ve volbách, po nich, v dalších volbách, pomalu, neradikálně a klopýtavě, jak to demokracie přináší. Odbory dnes nezastupují všechny pracující, nýbrž jen členy odborů a z nich především odborové předáky. Ti chtějí před kamery, do médií, posilovat své politické pozice. Kolik lidí odbory volí, není známo. V odborech nejsou dokonce ani všichni zaměstnanci, zato k volbám může jít každý a z politické nabídky si vybrat, co je mu libo. Pozice odborů je kormutlivá: je to politická organizace s politickými cíli, ale bez mandátu voličů, s mandátem, který lze stanovit jen frázemi typu „zájmy lidu“ nebo „oprávněné požadavky pracujících“. Demonstrace a stávky měly smysl v dobách, kdy práva občanů byla nejistá a slaboučká, kdy moc státu a zaměstnavatelů byla obrovská a moc zaměstnanců chaboučká, protože ústava a tehdejší „listiny práv“ nedávaly zaměstnancům skoro žádnou šanci. 
	Demonstrovat a stávkovat dnes proti vládě znamená bojovat proti svobodné politické soutěži. Proto se k bojujícím odborům často přidávají politické síly, které s jejich pomocí chtějí získat lepší pozice za hranicí svobodné soutěže. Odboroví předáci, kteří tomu nejlépe poslouží, získávají pak od politických partají (v našem případě od politické partaje) výhodné posty v politice. Odbory se tak zas dostávají do role převodové páky, která má zastřít, že slouží politické straně, nikoliv zájmům zaměstnanců. To už se jim stalo jednou, jejich pověsti to nesmírně ublížilo a děje se jim to opět. Čím razantněji budou bojovat proti reformám, proti výsledkům voleb, proti vládě a Sněmovně, tím slabší bude jejich postavení ve společnosti. Odborářský boj proti vládě je ve skutečnosti boj proti těm spoluobčanům, kteří ji zvolili. Je to snaha vynutit si výsady na jejich úkor. Spoluobčané to pochopí. Dokud jich bude víc než odborářů a dokud vláda nepropadne zbabělosti, budou boje odborů neúspěšné a zbytečné. Různé škody přesto napáchají, což můžeme chápat i jako speciální daň za svobodu. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Budou reformy? Plýtvání a rozkrádání státu jako pokrokový činitel
28.8.2010    Mladá fronta DNES    str. 12    Názory
    Karel Steigerwald        
Politika má velké téma: přebudovat stát. Může se to však lehce zvrtnout. Přítelíčkové jsou neústupní, jde jim o mnoho. Ale o mnoho jde také ostatním občanům. Žít ve špatně fungujícím státě-pijavici je příjemné jen pro přisáté pijavice. Ostatním zbývá naděje. 

Česká politika se začíná stále víc točit kolem peněz. Dost razantně putuje od různých iracionálních, neuchopitelných a planě moralistních témat, planých frází, ke koruně české. Kolik co stojí, kdo to platí, co z toho má. To je dobrý směr, rozhodně lepší než debaty o hustě zabydlené občanské společnosti, plné maličkých pivovárků v roztomilých údolích, kde u pivečka vyzpěvují občanští zpěváci. 
	Nejen politikům, ale už i občanům dochází, že všechno něco stojí, že co se utratí,musí někdo zaplatit, a co se ukradne, někde chybí. První nálety na ministerstva, která nás vyděsila bezohledným a absurdním mrháním (při nejmenším) nebo (přesněji) cílevědomým plýtváním veřejných peněz v něčí soukromý prospěch, nás mohou také povzbudit. Konečně se někde začalo. 

Stát jako dobrá dojná kráva 

Všichni víme, že český stát je podnik nesmírně drahý amálo výkonný. Jeho předností je, že se ve spolupráci s ním dá velmi snadno a rychle zbohatnout. Už léta je to veřejným tajemstvím, luxusně drahým těžítkem pro úředníka počínaje, luxusně drahými dálnicemi konče. Stát je dobrá dojná kráva. Od dob, kdy Rašínové a spol. pateticky říkali, že práce pro republiku se neplatí, uplynulo mnoho vody. Dnes je práce pro republiku zdrojem bohatství. 
	Politická chuť hledat ve státních financích nějaké zlepšení byla vždy nepatrná. Asi také nepopulární. Plýtvat, rozhazovat a krást je populární a lákavé. Lidé to rádi omlouvají, za nestoudnost se to nepovažuje. Když si poslanec za peníze určené jako honorář expertům postaví vilku, nestydí se. Dokonce i dnes ještě vezmou plýtvala vyhozeného z jednoho ministerstva vzápětí do druhého. Asi že měl smůlu, kamarád. Rozhazovat veřejné peníze znamená získávat sympatie, přátele, dobré styky a pevnější pozice. Veřejnými penězi šetřit, škrtit je znamená být neoblíbený, být předmětem kritiky, pomluv a útoků. Do takové pozice se politici i úředníci neradi dostávají. Žijeme v zemi, která je takovými „přátelskými vztahy“ kamarádů a kamarádíčků už z dob komunismu (a možná dokonce odjakživa) prolezlá. S tím se dá hýbat jen těžko. 

Rozhazování je konečně špatné 

Státní finance se dostaly do povážlivé situace (a nejen u nás, skoro všude) a vnutily se do politiky jako nejdůležitější téma. Všechno zlé je k něčemu dobré. Schodek rozpočtu už se nebere jako věc dobrá, nebo přinejmenším bezvýznamná. To je pokrok. Možná, pokud politika neztratí odvahu a zápal, jsme na začátku budování státu chudého, zato funkčního a užitečného. Stačilo jen pár náletů a z ministerstev vyskakují zbytečně vydanémiliony. Všichni si můžeme být jisti, že kam audit státních úřadů hrábne, tam najde podobné plýtvání. A nejen to – zbytečných státních institucí a úřadů máme mnoho. 
	Problém je, kam až to odhalování (a trestání) půjde. Společnost, protože je různými nelegálními finančními vztahy prorostlá křížemkrážem, bude logicky klást odpor každému vyčištění. Protikorupčních a jiných podobných komisí i výborů už jsme zažili mnoho, vždy s výsledkem nulovým. Ale atmosféra ve společnosti je dnes přece jen jiná, razantnější, svěžejší. S programem radikálních zásahů proti dluhům a korupci se vyšvihly dvě nové politické strany. Voliči ta témata podporují, politici to vědí a operují s nimi. 
	Ale jde o to, aby z prvních vlaštovek byl setrvalý tlak, aby si to hejno havranů, které první akce proti korupci a plýtvání vyplašily, po čase zase nesedlo zpět jako totéž hejno, s havrany přeházenými po různých státních kancelářích, jen v jiném pořadí. 
	Opozice interpretuje pokusy o šetrnost jako útok na chudý lid a na duchovní hodnoty, které jsou nám svaté. Vznikají už první občanská hnutí proti reformám, úsporám a šetrnosti – pod obvyklým heslem humanity. Na zadlužování však nic humanitního není. Spíš jde o prožírání budoucnosti. Do boje se chystají i odbory. Smutný příklad Řeků táhne. Vládo, plať, nebo zmiz! Jde o to, zda se politická korupce voličů za jejich peníze udrží, nebo zda se podaří ji omezit či zlikvidovat. Bude to proces bolestivý. Lidé jsou na korupci zvyklí. Peníze, které jim nejrůznějšími formami vlády dávají, považují za samozřejmost, na kterou mají právo. 

Opozice by měla reformy podpořit 

Politikamá v ruce velké téma: přebudovat stát. Může se to však lehce zvrtnout. Přítelíčkové jsou neústupní, jde jim o mnoho. O mnoho jde také ostatním občanům. Žít ve špatně fungujícím státě-pijavici je příjemné jen pro přisáté pijavice. Pro ostatní je tu naděje. Opozice by se měla přidat. Pokud chce kritizovat, a to opozice přirozeně chce, měla by se opřít do racionálních rozborů chystaných reforem a očistných kroků. Měla by předkládat veřejnosti vlastní návrhy, jak stát očistit a reformovat. Zatím jen bubnuje na buben potažený frází. Ale tlak doby je jasný: úspory, boj s korupcí, reformy a očista celého světa státních úředníků. Kdo se nepřidá, bude brzy stát mimo. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Haiku vidělo na cestách Vítězný oblouk
27.8.2010    Mladá fronta DNES    str. 10    Názory
    Karel steigerwald        
Haiku Karla Steigerwalda komentátora MF DNES 

Je léto, všichni cestují někam jinam, než kde dosud byli, hodí se tedy ruské sebekritické haiku o cestování: Všude je dobře, kde nejsme. Je z dob, kdy Rusové ven nesměli. Dnes už jsou všude, po rusku se dá tedy říct: Všude je zle. Kde se tolik bohatých Rusů na cestách bere, je záhadné. Rus je ubohá zem plná boháčů. Bude to tím, že Rusové kdysi bohaté lidi vyvraždili. Teď si jich za patnáct let vyrobili dvojnásobek. Dělají je z chudáků, aby bylo zas jednou co vraždit. Nejvíc Rusů je v Paříži. Diví se tam Vítěznému oblouku, který oslavuje Napoleona, nikoliv Rusy, kteří ho porazili. Vítězných oblouků je v Evropě a jinde celá řada. Všechny oslavují vítězství, žádný porážku. Arc de Triomphe kázal Napoleon postavit po bitvě u Slavkova. Nepočítal s tím, že po vítězství přichází porážka. Na zdech pomníku jsou vytesána jména jeho generálů – rozuměj vrahů. Chtěl jsem tam vyškrábat: Mnichov 1938, nešlo to. Francouzi oblouk obdivují, jsou na něj hrdí, že triumfuje nad Paříží. Lidé, které vojáci zavraždili, by oblouk určitě neobdivovali. 
	Naparovat se vítězstvím je pěkné, k těm zabitým je to ale bezohledné. Trpěli, jsou mrtví a někdo to ještě oslavuje. Říká se, že Francie je pyšná na svou velkou historii. Hromady mrtvých jsou ale ještě větší. Každý maršál by řekl, že ty hromady věští slávu země. Ve Francii je to zvlášť divné: volnost, rovnost, bratrství, gilotina a Napoleon, jak se to asi rýmuje. Pěkné by bylo postavit vedle vítězného oblouku oblouk porážky. Mohl by Francouzům říkat, že vítězství má svou odvrácenou tvář. Po vítězství nad Turky, Prusy a Rakušany přišla porážka od Rusů. Ta na pomníku není. Místo ní je neurčitý reliéf: Mír 1815. Jiný reliéf oslavuje dobrovolníky z roku 1792. Říká se mu Marseillaisa. To je ta politicky nekorektní píseň nabádající lidi k vraždění. Polehčující okolností je, že to vraždění má být kvůli svobodě. 
	Vítězství a porážku krásně dokumentuje památník první světové války v jedné alsaské vesnici. Jsou na něm jména místních, kteří padli za Německou říši ve válce proti Francii, protože Alsasko bylo částí Německa. To na straně jedné. Na straně druhé jsou jména dalších, kteří padli v druhé světové válce za Francii v boji proti Němcům, protože Alsasko bylo částí Francie. Pomníček ty vrtošivé dějiny a francouzsko-německá jména alsaských míšenců spojil. 
	Vítězný oblouk mají i v Severní Koreji. V roce 1982 ho postavili Kimovi II. k narozeninám. V Bukurešti byl vítězný oblouk s nápisem Epocha Ceaušescu. Byl ale z prken, nevydržel dlouho. Unás vítězný oblouk nemáme a zatím se ani žádný nechystá. Nevím přesně, k jakému vítězství by se vztahoval. Možná byste nabídli husity s loupežníkem Žižkou. To je ale problematické. Na rozdíl od Francouzů si my loupežníků dost nevážíme. Vítězství není náš obor. Nám by seděl oblouk porážky. Mohl by mít rozsáhlou výzdobu. Dějiny nabízejí mnoho témat: porážka u Suchých Krut, na Bílé hoře, u Lipan. Porážka v roce 1848. Máme mnoho porážek beze zbraní. Mnichov, Berlín, Moskva. Do stěn oblouků by byla vyryta jména poražených, jména zbabělých, jména zrádců. Celou stěnu by zabralo poslední půlstoletí. Pár těch nejposlednějších: Dubček, Biľak, Husák, Svoboda, Jakeš atd. A za velké zrádce: proruský Gottwald. A za poražené: Beneš. 
	Pomník porážky by byl užitečný. Ukazoval by budoucím poraženým, že porážka není nic špatného, že je to náš osud. Filozofové by mohli zmínit zásadní české stanovisko, že je vždy lepší být poraženým než vítězem. Dějiny to naznačují. Co bolesti a utrpení přineslo Rusům každé jejich vítězství. Co luxusu a blaha přinesla Němcům katastrofální porážka v roce 1945. Když už nemáme knihovnu na Letné, mohli bychom poražený oblouk postavit tam. Říkalo se kdysi: naše vítězství je jisté, vzhůru na imperialisté. To bychom na pomník mohli vyrýt jako takový skřehot dějin. 

Foto popis| Foto popis|

Špioni a spojlerák Tony Hnyk
30.7.2010    Mladá fronta DNES    str. 12    Názory
    Karla Steigerwalda        
Haiku 

Léto přineslo tři velmi silná témata: špiony, klíšťata a osobnosti. Klíšťata dobyla hory, osobnosti mají právě sraz v Praze a špioni se rojí ze všech koutů. Jde o klíště domácí, osobnosti zMensy a špiony z Ruska. Témata jsou to pěkná, haiku na ně zatím není. Ale splývají mi: špioni jsou jako klíšťata a jsou to osobnosti. 
	Zajímalo by mě, co u nás ruští špioni chtěli zjistit. Všechno se přeci ví. Až na nějaké pitomosti. Že by nás Rusové zas rádi obsadili, kdyby to šlo, se ví také. Doufám, že i my máme v Rusku špiony osobnosti. Ti se tam jako klíšťata zakusují do ruských tajností a včas nahlásí, kdy k znovuobsazení dojde, abychom se pak nedivili jako Dubček. 
	My na špiony v Rusku právo máme, protože Rusové by nám mohli něco udělat, když jsou tak velcí a je jich tolik. Oni na špiony právo nemají, protože jsme malí a je nás méně než Rusů. Rusové by měli vysvětlit, proč u nás špiony mají. Možná bychom zjistili, že všechno, co chtějí ruští špioni zjistit, se už dávno zjistilo samo od sebe. Rusové by pak koktali. Sami by viděli, že je jejich agenti vodí za nos. My bychom na oplátku Rusům řekli, proč máme v Rusku své špiony. Hlídají tam, řekli bychom, jestli nás nechcete zas obsadit, jestli zas nechystáte vývoz poprav od vás k nám a jestli zas nechcete u nás založit národní umělce. To jsou vážné věci, které existenci našich špionů v Rusku ospravedlňují. To by i Rusové, kteří nic nechápou, pochopili. 
	Jinou věcí je sama činnost českých špionů v Rusku. Kdo se v tom trochu vyzná, ví, že české špionské úřady jsou prachmizerné. Vedou hlavně války mezi sebou, kladou si nástrahy a jezdí fotografovat nahaté předsedy vlád do ciziny. Ty vlády ale nejsou cizí, což by bylo správné, nýbrž naše. Rusové by se z takových špionů museli zbláznit. 
	Nejen špioni, i osobnosti mají letní sraz v Praze. Sdružují se ve spolku Mensa. U nás je najdete v časopise Spy, Story a Pestrý svět. Dozvíte se tam, která osobnost vrhnula, když se přežrala krevet, která přišla na večírek osobností v bazénu hned už nahá, která osobnost má tajné dítě s Tonym Hnykem, starým spojlerákem, kterého nikdo ještě nezná. Dozvíte se, proč se osobnosti často vydávají za spojleráky a proč je jich u nás mnohem víc než na celém světě. České osobnosti rády vaří a váží si pravdy. Zabývají se večírky a návštěvami jiných osobností, které také mají rády večírky. Některé osobnosti často zhubnou, jiné měly ošklivou nemoc, z které je vyléčila nějakými plivanci baba z Plzně, také osobnost. 
	V Mense jsou osobnosti, které mají mimořádně vysoké IQ. Nikdo je nezná, nikdo se o ně nezajímá, nefotografuje je a neptá se jich na oblíbenou květinu. Nikdo také ani neví, k čemu se hodí. České osobnosti se o IQ proto nezajímají. Vydávají knihy s názvem Cesta k pravdě, Jak to vidím já nebo Tony Hnyk zezadu. Zmiňují se v nich o jiných osobnostech, které také obdivují tvrdou dřinu, protože k úspěchu nic jiného nevede. 
Kdysi jsem také chtěl být osobností, tak jsem se ptal vědce Grygara, co to IQ je. Řekl mi přesně, jak se na vědce sluší, že je to číslo, kterého dosáhnou lidé v jedné zmnoha anket, které se o IQ zajímají. V jiných anketách by dosáhli jiných čísel. To by měli agenti vyřídit v Rusku, aby se to tam taky hnulo dopředu. 

O autorovi| Karla Steigerwalda, komentátora MF DNES
Foto popis| O autorovi| Karla Steigerwalda, komentátora MF DNES
Foto popis|

Škrty a neškrty
29.7.2010    Mladá fronta DNES    str. 08    Názory
    Karel Steigerwald        
Věci veřejné do toho řežou jako postaru

Stranickým šarvátkám není doba příliš nakloněna. Vládní koalice nemá jinou možnost, pokud nechce pošramocený koráb státu dorazit, než projevovat svornost a škrtit výdaje jako šílená. Není to otázka politická, nýbrž existenční: sociální stát narazil na dno.

Vláda ještě nemá důvěru, ale už si její členové nevěří. A na obzoru je první konflikt: škrty v letošním rozpočtu. Kalousek říká, že to tušil předem: „Hoši, kolik z vás si uvědomuje, co to bude znamenat, až vám škrty rozepíšu do vašich chlívečků?“
	Nebylo těžké to předvídat, stranické sobectví je jednou z politických trvalek. Ministři VV zvedli tuto výzvu postaru a jako první: škrtat nebudou, protože nemohou, jelikož není z čeho. Ať škrtají ostatní. Veřejnost seznámili s rozborem, proč škrtat nelze. Rozbor stejné přesvědčivosti by s mírnými obměnami mohl podat každý ministr. Nejzajímavěji zní argument ministra vnitra Johna, že by hasiči jezdili k ohni pozdě. Je to argument efektní, třebaže nemá žádný smysl: kvůli škrtům hoří školky a domovy důchodců, kam seškrtaní hasiči nedojeli včas. To může zabrat.

Odsouzeni k dohodě

Ale vážně: stranickým šarvátkám není doba příliš nakloněna. Vládní koalice nemá jinou možnost, pokud nechce pošramocený koráb státu dorazit, než se dohadovat, projevovat svornost a škrtit výdaje jako šílená. Není to už otázka politická, nýbrž existenční. Její význam je větší, než se u jedné vládní šarvátky může zdát: sociální stát narazil na dno a stojí před úkolem nikoliv zrušit se, nýbrž předefinovat a přiřadit se k možnostem, které ekonomiky států nabízejí. S dluhy se vládlo snadno, likvidace těch dluhů bude peklo. Není to činnost obtížná, škrtit, dusit, obracet každou korunu.
	Je to však činnost politicky takřka nemožná. Dokud si voličstvo nečichne až ke dnu jámy, do úspor se mu chtít nebude. Politici to vědí a také se dopředu hrnou jen neochotně a jen ti stateční. Kdo veřejné finance očistí, doplatí na to jako každý posel zlých zpráv, protože voliči nejsou vděční, nýbrž pomstychtiví. Jedinou šancí je pustit zemi žilou rychle, nejlépe dnes a zítra, aby pozítří před volbami už bylo vidět blahodárné uzdravování, které by mohlo vládní koalici zachránit.
	Tohle všechno vědí všichni včetně činitelů VV. Ale zkusit na situaci vydělat už teď je příliš lákavé. Člověk se diví, proč VV kritizují vládní záměr škrtů před veřejností, proč si to všechno nevyjednali v té jejich vládě nevídané svornosti a nešli ven s dohodnutým záměrem. To by bylo pro VV i vládu výhodnější a rozumnější. Ale to si může myslet jen člověk naivní.

Divadýlko pro veřejnost

Pravý opak je důležitý: kritizovat před veřejností a odmítat škrty, aby bylo jasné, že VV (a jen ona, statečná) se bije za důležitou část voličů, za vnitráky, policisty, školníky, učitelstvo, hasiče atd. Právě proto, že takový veřejný odpor proti vlastní vládě může přinést partikulární sympatie voličů, do něj koaliční strany rády jdou. Dělaly to tak odjakživa, zejména ty menší a nejmenší: mistry v tom byly ODA i KDU-ČSL. S prádlem ven, před lidi, snad na tom něco trhneme, to je obvyklá politika vládních opozičníků.
	Lidé většinou přesně nevědí, jak to s těmi škrty vlastně je. Státní rozpočet je čtivo obyčejným mozkům dost cizí. Jediné, co neradi pochopili snad už všichni, je nutnost škrtů a že budou bolet. Škrtat bezbolestně dokážou jen mistři divadýlek. Ale každá kritika, kterou někdo veřejně přinese, u lidí zabere, protože vzbuzuje naději, že se našel čaroděj, který bezbolestně škrtat umí. Proto je dobré rozpočty i škrty kritizovat, lidi to slyší rádi.
	Pro opozici, aby ne, je to denní strava. Přesuny z kolonek do kolonek, odečty, přirážky, rezervy a výdaje, to všechno jsou nádherné politické kejkle, s nimiž lze oslnivě operovat všemi směry. V dovedných rukou se dluhy změní v úspory, i naopak. V málokterém oboru je tolik demagogie jako ve veřejném finančnictví. Opozice, která toto zboží nechává ladem, zaslouží si jen opovržení.
	Podivné však je, když se ho chápe strana vládní koalice. Politický smysl by toto podrážení nohou vlastní vládě mělo pouze tehdy, kdyby šlo o přeplachtění do opozice nebo do jiné koalice. Myslím, že VV to za lubem nemají. Střílejí níž, ke svým (potenciálním) voličům v podzimním komunálním tažení. Těm chtějí nyní vnuknout, jak dokážou hájit zájmy drobného hasičstva. Ale z jejich rebélie pršet nebude, protože není dost černých mraků. V politické tísni jsou všichni členové vládní koalice stejně: rozbít ji je smrtonosné pro rozbíječe i pro stát. Vydat republiku dalšímu politickému chaosu si snad netroufne už nikdo. Cesta škrtů je neodvratná.
	Dnešní škrtací bouře ze sklenice ven nevyleze. V noci si sedne nějaká devítka či trojka a udělá nějaké změny, aby byl dojem, že jsou změny. Chytrý Kalousek i toto řekl: „Vláda je politický orgán a může vést debatu, jestli v konečném účtování sebrat někomu víc a někomu méně. Nebráním se tomu, jestliže celková výše úspor zůstane nezmenšena.“
	Věci veřejné by se měly těmito politickými hrátkami zabývat co nejméně. Jsou neproduktivní a v konečném efektu přes přechodné zisky hubí nejen vládní koalici, ale i stranu, která si takto hraje.

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Groteska
26.7.2010    Mladá fronta DNES    str. 10    Názory
    Karel Steigerwald        
Stalin a nyní Jackson na Letné: to o nás říká hodně

Je to surrealistické spojení. Podstavec krvavého diktátora, socha krále showbyznysu.
Vyjadřují neschopnost Čechů poradit si se Stalinem, s podstavcem, s vlastní politickou minulostí a s přítomností, která, když už nějaké symboly hledá, najde jen zdivočelého pěvce.

Na Letenské pláni bude místo Stalina stát socha zpěváka Michaela Jacksona. Je to událost politicky výstižná: sled trapnosti, hlouposti a cynismu, jak jej na té nešťastné pláni sledujeme půl století, nebude přerušen. Co se to na Letné vlastně děje?
Napsal to drsně jeden z předních českých básníků: „Na Letné pomník velikánskej, na špagátě mrská se Rudla Slánskej.“
	Dadaistická krutost toho verše výborně vystihuje dobu: komunisti se vraždili navzájem a na Letné stavěli superpomník supervrahovi, kterého považovali za otce všeho světa.
	Socha měla z úst komunisty Kopeckého jasné zadání: postavíme tak velkou sochu Stalina, aby byla vidět i z Kolína.
Bizarní děje provázely akci od samého začátku. Nejprve se do soutěže o dílo, kterému říkali umělecké, nepřihlásil nikdo. Když komunistická strana vycenila zuby a přitvrdila, přihlásily se jich desítky.
	Vynikající sochař první poloviny dvacátého století Otakar Švec se pokusil vyhnout úkolu českou fintou s použitím nažraného vlka a nesežrané kozy: navrhl nesmírně obludný, mohutný a nerealizovatelný pomník, aby určitě nevyhrál.
	Finta, jak je v Čechách obvyklé, nevyšla: právě pro to megalomanství a obtížnost realizace komunistická komise Švecův návrh vybrala, třebaže měla návrhy od zasloužilých umělců, kteří si na dílo brousili větší zuby než zoufalý Švec.

Škleb dějin a vítězné neštěstí

Ten šklebem dějin upadl do vítězného neštěstí. Jinou cestu, jak z neblahého sochaření vyklouznout, už nenašel. To jej dovedlo nakonec k čirému zoufalství: nedlouho před odhalením pomníku (1955) spáchal sebevraždu. Krátce poté (1956) byl Stalin přesazen z komunistického nebe do pekla jako představitel kultu osobnosti. Že jde o jiný výraz pro masové vraždění, bylo už jasné i československým komunistům.
	S vražděním měli sami zkušeností dost a dost, nasadili tvář mrtvých brouků. Sochu slavně v roce 1955 odhalili,mlčeli a dědicům po sochaři doplatili honorář za dílo ďáblovo.

Už dvacet let tu nevládnou, ale ten sokl je tu dál

Československý lid byl pak šest let svědkem dadaistické truchlohry.
	Stalin byl stále větší a větší zlosyn, z Moskvy přicházely stále truchlivější zprávy o jeho činech a na Letenské pláni čněla socha, skutečně prý viditelná komunistickým ostrozrakem až z Kolína, která těmi zprávami o kultu osobnosti jen rostla a rostla.
	Zavržený děržimorda, jemuž lid vtipně přezdíval „fronta na maso“, jako by se svým komunistickým tvůrcům vysmíval. V roce 1961 jednou v noci jej vyhodili do povětří. Sousoší zmizelo, podstavec zůstal. Dalších třicet let nebyla komunistická politika schopna jakkoli se se Stalinem vyrovnat - jediným řešením bylomlčení. To se odrazilo i na Letné - ze Stalina zůstala základová plošina, sklepy, schody nahoru, kde už nic nebylo, a mísy, z nichž měl planout tragický oheň piety. Ve sklepech orgány, pieta nepieta, uskladnily brambory. O tom, co bylo vidět zvenku, se mlčelo.
	Nad Prahou trčel Stalin neviditelný. Symbol komunistické ideové zmatenosti, pokrytectví, brutality a lži. Že si takovou připomínku nechali desítky let před očima, svědčí nejen o slepotě vládců, ale i o jejich otrlosti a cynismu. Ale abychom nenechávali to kruté letenské dada jen na komunistech. Už dvacet let nevládnou, ale stalinský podstavec tu je dál. Dvacet let si s ním nikdo neví rady a kníratý krutovládce se může z pekla jen smát: pěkně Čechům zasolil. Na podstavec čas umístil celkem nesmyslně jakýsi metronom, ruku, která se nezajímavě kymácí. (Asi jako naše doba.) Jinak slouží jen občasným momentálním výlevům slabomyslnosti, kterou někdo může (obtížně) považovat i za vtip - superfotografie politika Klause, poté komika Čtvrtníčka. Už i ten zpěvák tam jednou improvizovaně postál. Nyní tam bude stát podruhé. A opět, jak se to teď jeví, navěky.
	Je to surrealistické spojení: podstavec krvavého diktátora, socha krále zábavního průmyslu.

Poskakující pěvec je vždy lepší než masový vrah

Tu metaforu lze dešifrovat: poskakující pěvec je vždy lepší než potměšilý masový vrah. Nějak k sobě asi patří, vyjadřují nekonečnou pošetilost lidstva a současně i zajímavou neschopnost Čechů poradit si se Stalinem, s podstavcem, s vlastní politickou minulostí a s přítomností, která, když už nějaké symboly hledá, najde nakonec jen toho zdivočelého pěvce.
	Ale kdo ví, možná je to dobrý nález: na pompézní hranu Letenské pláně se nic jiného nehodí než pomník krutovládce a vrahouna. Že tam nakonec dali neškodného zpěváka, může být nejen škleb doby, ale třeba i její cudná přednost.

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Konečně chce vláda pohnout s imunitou
22.7.2010    Mladá fronta DNES    str. 08    Názory
    Karel Steigerwald        
Imunita je opatření z úsvitu demokracie, kdy nebylo jisté, jestli mocnář neusekne zvoleným zástupcům lidu hlavy. Účinku moc neměla, platila jaksi na čestné slovo, když mocnář chtěl, usekl, když nemohl, že měl moci málo, neusekl. 
	Imunita se udržela dodnes. Její role je podivná. V republice, kde jsou si všichni před zákonem rovni, jsou si poslanci rovnější. Základním rysem svobody je bezpečí říkat všelijaké názory. Pokud by poslanci potřebovali pro svou politickou činnost imunitu, potřebovali by ji všichni ostatní také. Šlo by o vadu demokracie, kterou by imunita neodstranila, nýbrž jen zastřela. Musel by přijít vážnější a hlubší zákrok, aby svobody myšlení mohli užívat všichni bez obav. Svobodu myšlení zaplať bůh máme. I poslanci ji mají. Imunitu nasazují při opilství za volantem, případně, když něco ukradnou. Pro to stvořena nebyla, ale politikům se líbí. S jejím zrušením jsou potíže, Lidé se neradi zbavují výsad, to je jejich přirozenost. Za dvacet let demokracie se s imunitou nepohnulo ani o chlup. Až teď máme vládu, která se tváří odhodlaně. Nenavrhne zrušit imunitu celou, nýbrž jen její nejkřiklavější kus. Pokud to schválí i pár lidí z opozice, bude to krok dopředu. Tak hurá.

Žižka a Nečas, osobnosti prázdnin
20.7.2010    Mladá fronta DNES    str. 08    Názory
    Karla Steigerwalda        
Dvě osoby na sebe strhávají pozornost letní veřejnosti: loupežník Žižka a premiér Nečas. Loupežník má svůj osud dávno uzavřený, premiér teprve míří na vrchol. O loupežníkovi je celá řada haiku, například: Víš jak válčil Žižka? Bum do bříška! Nebo: Často může chudá pastuchova chýška/ více nežli tábor, z něhož válčil Žižka. Nebo novodobé: Ve jménu Jana Žižky máme ocelové ptáky nad oblaky. O Nečasovi žádné haiku není. Leda sociální demokraté naschvál vyslovují nečas s malým n a říkají – velikán to žádný není, je to nečas s malým n. 
	Žižky si sociální demokrati váží. Vážil si ho celý národ, ale když teď vyšlo najevo, že nebojoval proti německým rytířům, nýbrž s nimi proti Polákům, má to nahnuté. Básník Hiršal o něm napsal: „Jeli jsme s malířem Lhotákem na motorce podívat se na loupežníkův příbytek v Trocnově.“ Žižka má dvojí osud. Pro slušné lidi je to loupežník, náboženský blouznivec a fanatik s úchylnými názory. Pro katolíky je to satan. Pro protestanty osvícený reformátor shnilé církve ohněm a mečem. Pro české nacionalisty hrdina hubící Němce na potkání. Komunisti věří, že byl prvotním marxistou, protože mnichům lil do hrdla roztavené zlato, zapaloval kapitalistické kostely a v Táboře zavedl v sudech vyvinutý socialismus. Nebýt tehdy křižáků, mohly být stalinské nezákonnosti i Husákova normalizace o pět set let dříve. 
	O Nečasovi nic z toho říci zatím nemůžeme. Je to nevýrazný, úhledný politik bez osobnosti. Prý je vzdělaný, ale užitečné mu to není. Zajímal se o teoretickou fyziku, což je od života odtržené učení, které se pro naši malou zem nehodí. Mládež ho neobdivuje. Neumí komunikovat s lidmi, mediálně je chabý a má mdlou pověst. Vedle politiků, kteří nemají pro sprosté slovo daleko, kteří každého odpálkují a pošlou do hajzlu, úplně bledne a ztrácí šanci. Je záhadné, jak mohl být vůbec zvolen. Doba si žádá osobnosti a nemdlé bábovky, které ani nejsou schopné na někoho vystrčit vztyčený prst nebo holý zadek. Nečas se musí ještě hodně učit. Měl by si najmout nějaké známé sprosťáky, aby ho naučili základní politická slova: kráva, hajzl, svině a prdel. Dále si musí na dluh koupit pořádné auto za sedm milionů od kamaráda, rozvést se s tou Nečasovou, kterou má na krku zbytečně dlouho, a narazit si nějakou dvacetiletou pipinu se sexy mozkem a skákat s ní nahatej po Francii. Politik bez skandálů lid nezajímá. Mohl by třeba mít dítě s vílou Abbasovou a Kocába dosadit do ČEZ za ředitele jako odškodné. 
	Žižku nám doporučuje i bývalý předseda ČSSD. Nečase nedoporučuje. Co obdivuje na Žižkovi, je jasné. Uměl vypalovat hnízda nepřátel, což se jemu nedařilo. Podle mě byl Žižka zpozdilec. V dobách, kdy fanatická zbožnost ustupovala lidštější renesanci, chtěl Žižka vývoj zadržet. Lidé si oblíbili bohatství, Žižka je hnal zpět do bídy. Bible se už brala méně dogmaticky, náboženství zlidštělo. Žižka by pro jedno písmenko z Bible vyvraždil celé lidstvo. Byl svým chápáním zbožnosti posedlý a nikdy by nesvolil, že někdo jiný může Boha chápat jinak, či že dokonce v něj nemusí ani věřit. Vedl svůj nelítostný boj, za ním zůstala spálená země, která se z husitské pravdy vzpamatovávala tři sta let. V krutosti bez slitování byl podobný Hitlerovi. Oba chtěli pro svou víru vyhodit zeměkouli do povětří – s tím rozdílem, že Žižka nevěděl, že zeměkoule existuje. Na člověka, který ho doporučuje, si musíme dát pozor. 
	Nečas nemá s Žižkou společného nic. Není ani hrdina, ani fanatik, ani nechce ohněm a mečem zlepšit svět. Není politická osobnost. V tom je jeho velikost. Držím mu palce, aby ho v těch vládních výšinách v politickou osobnost nepředělali. To by byl jeho pád. 

O autorovi| Haiku Karla Steigerwalda komentátora MF DNES
Foto popis| O autorovi| Haiku Karla Steigerwalda komentátora MF DNES
Foto popis|

Je moc dobra, proto je vedro
16.7.2010    Mladá fronta DNES    str. 12    Názory
    Karel Steigerwald        
Haiku Karla Steigerwalda 

Islandské haiku, které se hodí k létu: nevěř slunci a ženě. Obojí září chvilku. 
	Na vše křesťanstvo, napsal by Vladislav Vančura, udeřila krutá vedra. Nafukují se silnice i lidé. Oteplení planety vítězí. Dlouho se to čekalo. Nevídané teploty. Neslýchaný žár. Marně ekotermologové a heissmacheři lehkomyslné lidstvo varovali. Zuřící nelítostné oteplení nás spálí, ale nikdo se nechce vzdát přepychu tepla. 
	Na jaře zuřilo globální ochlazení. Květena se opožďovala, rekordy chladných dubnů padaly jako zmrzlé včely, ekofrostlogikové a frigiditymanové nás varovali. Bude zima, bude mráz, psali. Nikdo na jejich výstrahy nedbal, lidstvo dál žilo v rozmařilosti. Nikdo zimu omezit nechtěl, všichni se váleli v nadbytku jarního sněhu. 
	Sledujeme krutý zápas mezi globálním oteplením a globálním ochlazením. Kdo vyhraje, není jisté. Teď vede oteplování, co bude na podzim, nikdo neví, asi chladněji. Vědci nás upozorňují, že obojí povede k zániku planety, pokud se lidé nepolepší a neuskrovní. Není možné beztrestně užívat veder imrazů, účet nám vystaví příroda. Jsou na to dvě vědecké školy, zmrzlá planeta žárem pukne, nebo se v mrazu do běla rozžhavená planeta rozprskne. Někteří vědci ale tvrdí, že počasí a podnebí závisí na politice, nikoliv na přírodě a zločinném lidském počínání. Mají mnoho důkazů, že jejich teorie je stejně dobrá jako teorie ekooteplovací a ekoochlazovací. Na jaře, když to s politikou vypadalo zle a zdálo se, že vlády se ujme skupina komunistů a Paroubkovi lidé, bylo až mrazivo. Přírodě se ani nechtělo do těch poměrů probouzet. 
	Stačily jedny volby, které komunisty s Paroubkem poslaly do výslužby, a příroda rozkvetla, roztančila se, slunce vyšlo, ptactvo začalo zpívat a vše je od té doby teplým vzduchem zalito jako na Kypru. A ledva Paroubek vystrčí nos, pronese úsudek, už se obloha kaboní a padají škodlivé kroupy. Když však promluví Nečas s knížetem Schwarzenbergem a knížetem Kalouskem, na obloze se objeví duha radosti. Když se k tomu ozve i znělý Radek John, hned je lidem do zpěvu a i ta úroda meruněk je větší. 
	Na politiku jsou citlivé nejen burzy, ale i tlakové níže nad Islandem, kde se tvoří počasí. Říkalo se kdysi „Hitlerovo počasí“ – jakmile promluvil, vyšlo slunce, i když pršelo. Ale pozor, platilo to jen pro Německo, tam slunce vyšlo. Nad ostatním světem se zatáhlo. Později došlo ke změnám, Hitler mluvil, německá města se hroutila, všude ve světě stoupal jas a vlahý vánek. Souvislost mezi politikou a počasím byla i tady zřejmá. 
	Ekovědci se mýlí, neprobíhá zápas mezi oteplením a ochlazením, nýbrž mezi politikou a počasím. Čím hloupější politika, tím víc trvalého deště, strašlivého mrazu, obrovského vichru, krup velikosti dětských hlav a blesků s celoplošnými povodněmi. Politikamoudrá přivolává dlouhotrvající sluneční záření a pěkné teploty. Jsou u nás teď subtropické večery, kdy se víno pije jako v Itálii pod Neapolí. Máme novou vládu a ta přinesla tolik dobra a rozumu, až jsou z toho vedra, že by lidi chcípli. Moc dobra a moc rozumu také škodí. 
	Naštěstí vznikla i vláda stínová, zastánce vichru a mrazu. Tak se nebojte, vyrovná se to. Dobra zas ubude, teploty klesnou, zvedne se severák a poláme vám slunečnice. Skřivani ve vichru začnou namrzat jako drozdi. 
A jsme u známého zápasu dobra se zlem. Odehrává se i v počasí. Co je teď? Moc dobra, proto je vedro. 

O autorovi| komentátora MF DNES
Foto popis| O autorovi| komentátora MF DNES
Foto popis|

Komu pandur padne, komu ne
15.7.2010    Mladá fronta DNES    str. 09    Názory
    Karel Steigerwald        
Tak už je to tady – nákup pandurů se bude vyšetřovat pro podezření z pletich při výběrovém řízení. Je to symbolická shoda, v úterý vznikla vláda, která zamete s korupcí, včera se spustilo vyšetřování, jemuž dodá triumfálnosti česko-rakouský vyšetřovací tým. Můžete spustit jásot, že takto po novu to už u těch podezřelých podniků bude vždy.
	Ale pozor – záleží na tom, co vyšetřování přinese. Jestli neslané a nemastné podezřelé výsledky, provázené spoustou starých i nových pochybností, nebo jasný závěr, kterému se dá věřit: porušení zákona ano, nebo porušení zákona ne. Leccos už se vyšetřovalo, jenže vyšetřování se rozpustilo v ničem, jen veřejná podezření, nedůvěra a pochyby se tím vyšetřováním zvětšily. Tož nejásejme předem.
	Pochyby o čistotě nákupu pandurů jsou známy řadu měsíců – už v únoru se v MF DNES veřejně chlubili dva bývalí manažeři firmy Steyr, že oni o provizích pro politické strany vědí.
Od té doby do včerejška zkoumala policie, jestli tu je důvod k vyšetřování, Včera se rozhodlo vrchní státní zástupitelství a policie, že je. Je těžké představit si, co to znamená: zkoumat čtyři měsíce, jestli je něco, co je podezřelé, skutečně podezřelé. Čím konkrétním policisté ten čas naplnili? To je záhada, kterou policie vysvětlí lehce – odežene nás a poukáže na složitost toho zkoumání.
A přesto: co dělali čtyři měsíce? To jim k podezření nestačilo přečíst si článek v novinách? V dubnu sdělil rakouský prokurátor Ulrych, že česká strana po něm nic nechtěla a že naopak Rakušanům nedala informace, o něž žádali. To na vyšetřovací zápal neukazuje, spíš na pobyt případu u ledu.
Speciální česko-rakouský vyšetřovací tým vznikne z iniciativy nejvyšší státní zástupkyně Renaty Vesecké. Jsou signály, že ji nová vláda ve funkci nebude chtít. Souvisí to se včerejším probuzením? Spánek od února do včerejška vyvolává pocit: před volbami do toho nešťourat.
Už v únoru to policejní prezident Martinů popřel – na sto procent vyloučil, že by policie případ před volbami úmyslně nevyšetřovala. Vyloučil to chybně, kauza ožila až včera. Nejen po volbách, ale dokonce až po jmenování nové vlády. Ta vlaštovka, která může zvěstovat, že vláda je orgán ke korupci nemilosrdný, může být naopak zas jen nějakým politickým tahem proti někomu. Shrňme tedy, že vyšetřovací okolky a čekání, až bude po volbách, až tu bude nová vláda, to patří ještě k tomu starému stylu. Že včera zahájili vyšetřování, to už je styl nový. Zajímavý nový prvek je i mezinárodní tým. Rakušané by do české policejní ospalosti mohli vnést jistou neochvějnost – padni komu padni, jak se u nás politici rádi do větru chvástají. Ale s prorůstáním hospodářství s politickou sférou mají i v Rakousku zkušenosti, včetně toho tutlání.
	Vyšetřování pandurů bude poučné.
Ukáže se, jak na tom s tou novou dobou ve skutečnosti jsme. Jestli to není zas jen doba stará.

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Roky reforem Vláda nabídne buď nové obzory, nebo staré spory
13.7.2010    Mladá fronta DNES    str. 08    Názory
    Karel Steigerwald        
Největším ohrožením nového reformního kabinetu Petra Nečase není pouliční boj opozice, generální stávky státních zaměstnanců, případně parlamentní obstrukce, nýbrž jen a jen vláda sama. Je docela možné, že si to pokazí vlastním přičiněním. 

Je léto. Mělo by se psát o objevu klíštěte mořského, které útočí na žraloky. Taková témata se v létě čekají. Místo toho máme novou vládu, což je úkaz, který se k horku a vodě nehodí. Ale tak to u nás je. 
	Nová vláda nabízí řadu novinek, které naše mladičká demokracie zažívá jen vzácně. Vznikla celkem hladce. Nepotřebovala k tomu žádné polotemné manévry s přeběhlíky ani krkolomné podkoaliční či meziopozičně vládní dohody, které obvykle vrhají na nové vlády hned na začátku stín špatnosti. Koalice rychle vytvořila smlouvu, která naznačuje, že si všechny tři strany přišly na své. Má málo vnitrostranických kritiků. Z toho může vzejít určitá politická stabilita. I když sepisovat politické smlouvy je činnost zcela jiná než je plnit – praxe je vždy divočejší než debaty u stolu. Nadějné je, že všechny části vládní koalice mají k sobě programově dost blízko, nebo mají alespoň program vyjádřený tak obecně, že se dá přistoupit ke koaliční smlouvě bez potíží. 

Středopravá chvíle pravdy 

Nejdůležitějším momentem nové vlády je její silná převaha ve Sněmovně. Vládnout se bude pohodlněji než obvykle, nebude nutno se vysilovat bitvami o jeden či dva poslanecké hlasy. Koalice má dokonce rezervu i pro případné vnitrostranické zlobení – pár hlasů může vždy ztratit a přesila jí zůstane. Znamená to však nemilosrdnou odpovědnost bez licencí – vláda se nebude moci vymlouvat na svou slabost, na polovičatost vynucenou parlamentem či na sabotérské úsilí opozice. Udělat může, co chce, na všechno (krom změn ústavy) má bezpečnou většinu. Je to přednost dvojsečná – za čtyři roky zváží volič celkem přehledně, co to je středopravé vládnutí. Nic nebude zachumláno v nějakém parlamentním válčení, vše bude jasně padat na hlavu vládní koalice, to dobré i to zlé. Je to novinka výrazná, tak silnou vládu jsme nikdy neměli. 
Volič může být rád a může zas chvíli věřit volbám – vládne výrazná většina. Dřívější vlády často závisely na tom, co se dohodlo po volbách. Dnešní vláda je jediná možnost, kterou volby určily – je stvořena ze stran, které to už před volbami prohlašovaly. Opozice také. 
	Volby mají smysl. To je poučení i pro reptaly. Voliči otočili mocenské kolo nečekaně, z mého hlediska za pět minut dvanáct. Těžko zjistíme, jestli to bylo jen kvůli nepřijatelným moresům předsedy ČSSD, který nenabízel sociáldemokratismus, nýbrž jakési samoděržavné nadutcovo papalášství. Možná hrála roli i obava z rozpočtové neodpovědnosti levice či z návratu komunistů k vládě. 

Lidé přeci jen chtějí reformy 

Důležitým momentem asi byla i nechuť nynější opozice k reformám, jejichž nutnost už cítí většina občanů. To všechno vytváří pro vládu dobrou základnu – může v tom vidět jistou míru odhodlání občanstva snášet dočasné nevýhody reforem. Můžeme si spolu s vládou představovat, že hodně velké množství občanů už ví, že reformy se nedělají proto, aby boháči okradli chudáky, nýbrž aby stát fungoval lépe za méně peněz, aby lépe fungovalo hospodářství a aby obyvatelstvo lépe využívalo toho lepšího fungování. 
	Opozice má heslo, že nedopustí demolici sociálního státu. Ale sociální stát v dnešní podobě je v krizi. Pokud nedojde k jeho opravám, dopadne špatně – se všemi asociálními následky. Těm opravám se všeobecně říká reformy. A to je to, co stojí před vládou: reforma sociálního státu tak, aby se od korupce, plýtvání a zadlužování vrátil k tomu, co sociální stát má být: pomoc lidem v neštěstí. 
	Když to všechno shrneme, vládu s tak dobrým výhledem na politický úspěch jsme měli naposledy v roce 1993. Tehdejší silné reformní úsilí Klausovy vlády rozleptaly dobové jevy – stále výraznější handrkování a sobecké pletichy uvnitř vládní koalice a různé zplodiny privatizačních změn, které v interpretaci opozice (i vnitrokoaliční) převážily nad pozitivními výsledky změny socialismu v kapitalismus. 
	Dnešní koalice je na tom v jistém smyslu podobně: má před sebou velký úkol a má k němu odpovídající politickou sílu. Co zkazí, to zkazí jen sama. Má čtyři roky na to, aby reformy provedla a aby jejich realizace přesvědčila občany, že měly smysl a že nesou užitek. Vláda nám může nabídnout étos změny, nějaké nové hranice jako Kennedy, nový úděl, nový směr, nebo naopak staré handrkování, žabomyší válčení o detaily a nové papalášství, které se u nás rozmáhalo vlevo i vpravo. Reformy musí lidi bavit. Pokud pro ně vláda nezíská dost podpory, selžou. Musí to být reformy srozumitelně vysvětlené, s racionálním efektem. Boj o 30 korun u doktora nebyla zdravotní reforma, nýbrž nesmyslné populistické válčení, v kterém o zdravotnictví vůbec nešlo. 
	Největším ohrožením vlády není pouliční boj opozice, generální stávky státních zaměstnanců ani parlamentní obstrukce, nýbrž vláda sama. To není žádná fantastická představa, že si sami rozbijí svou silnou pozici třeba pro malicherné důvody, které se budou zdát vážné jen jim. Naše politické strany bývají dost malicherné a nedůtklivé. Dobře známe i politické sobectví, v němž se zájem (často domnělý) strany klade před zájem republiky. Vrcholný výkon předvedla ČSSD, když shodila vládu v době předsednictví EU. V politickém podsvětí se tomu říká: Hodíme jim do toho vidle. Je to rčení výstižné, naznačuje i jakési sedlácké křupanství, což je bohužel častým zdrojem sil české politiky. Tak ať si vláda drží palce, čeká ji lákavá, ale nejistá sezona. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Pláč nad pitomostí
12.7.2010    Mladá fronta DNES    str. 12    Názory
    Karel Steigerwald        
Osmnáct tisíc klikařů VV rozhoduje klikáním o osudu vládní koalice. Ale stačí jich jen 900. Takový počet hlasů považuje vedení VV za souhlas ke vzniku koaliční vlády. Je to pěkné číslo. Koaliční vlády u nás vznikaly i na základě jednoho hlasu. Zamindrákovanec nebo podplacenec (to se nikdy nedozvíme) přeběhl a hned tu byla vláda. 
Devět set klikajících zamindrákovanců, to je pro demokracii mnohem lepší než jeden přeběhlík. Je to také lepší než úsudek jedné chobotnice, která rozhoduje o mistru světa v kopané. 
	Přál bych předákům véčkařů, aby si to vyzkoušeli doopravdy. Aby klikaři koaliční vládu zamítli. Pár klikařů zruší výsledky voleb, jednání o vládě, koaliční smlouvu, naděje příštích ministrů. Co bude pak? Tolik dřiny véčkařů, vše vniveč obráceno! Republika v nejistotě, společenství VV v rozkladu. Politika šaškáren pokračuje. 
	Plebiscit VV není rozšířením demokracie, nýbrž jejím ohrožením. Snad nachytá naivní. Pro pozornější znamená, že se deleguje velká moc maličké skupině klikařů – jejich mínění je víc než volby, než mandáty, než politická reprezentace vyšlá z voleb. Kéž by jim to dnes zamítli. To by najednou nebyl svátek demokracie, ale velký pláč nad pitomostí.

Hus zavedl třináctý důchod a ČT to tají
9.7.2010    Mladá fronta DNES    str. 12    Názory
    Karla Steigerwalda        
Haiku 

Pro zasmání – Foldyna napsal: prasata z veřejnoprávní ČT. Pěkná nadávka, každého zaujme. 
Četl jsem haiku, jehož pitomost také stojí za zaznamenání: Nehrab se ve včerejším bahně, když chceš být ozářen zítřejším svítáním. To haiku říká, hleď vpřed, nikdy ne vzad. Zítra přijde svítání. No nevím. Němci o tom vědí víc, svítání řeknou Dömmerung. Ale soumrak řeknou také Dömmerung. To si pak každý může vybrat, jestli svítá, nebo už je zas soumrak. 
	Česká televize neměla nic o svátečním Husovi, tak spustil Foldyna prasata. Lidi nadávky obdivují. Politik, který na sebe chce upozornit, řekne stejné slovo jako hostinský Palivec ve známém románu: hovno. A hned je tu politické téma, věc k diskusi, myšlenka v politické hlavě, nad níž se klene zář svítání. Sám poslanec Foldyna si to chválí: „Kdybych použil běžná slova, nikdo si mě nevšimne.“ Máme se ve Sněmovně na co těšit. To budou sprostomety. 
	Nevšimnout si Husa o jeho svátku je vážná věc. Foldyna si myslí, že je to jak za komunistů. Tehdy se vysílal Křižník Potěmkin, za Hitlera Pěvci norimberští a teď za Američanů Funny Lady. „Pouštíme to jako úchyláci,“ píše poslanec. Semlel to všechno dohromady, což lze vysvětlit vztekem, který měl, když v ČT nebyl Hus, nýbrž, jak napsal, „vymývání mozků“ americkým filmem. Proto ta prasata. Raději by vzal Vávrův film Jan Hus než tohle! 
Protože je poslancem, došlápne si na Českou televizi, jakmile vypátrá, jaké jsou k řešení programu ČT ve Sněmovně orgány. To už je o chlup vážnější než poslancovo blbnutí. Když politika popadne rozhodnutí „řešit program televize“, je třeba zpozornět. Politik si přirozeně myslí, že někam vnese svým řešením „svítání“, ve skutečnosti ale přivodí „soumrak“. Místo amerického filmu chce Foldyna Jana Husa, praotce komunismu a českého nacionalismu z Vávrova filmu. To snad raději ten americký film. 
	Jak dnes rozumíme Husovu sporu? Jak mu rozumí Foldyna? Co chce jeho svátkem oslavovat? Ví, jaký byl rozdíl mezi realisty a nominalisty? Nominalisti věřili (Hus ne), že pojmy jsou pouhá jména, kdežto realisti (i Hus) tvrdili, že obecné pojmy jsou skutečné a někde bytují a konkrétní věci jsou podle nich tvořeny. To dokazovalo existenci Boha. Byl tu pojem boha, musel tedy existovat i Bůh. Co v tom dnes odtažitém náboženském sporu vzrušuje Foldynu, Bůh (pojem) suď. 
	Většina politiků věří, že když vykřikují nějaké bláboly (obecné pojmy), tvoří se z nich konkrétní věci (splněné volební sliby). V tomto smyslu je Hus pro politiky přitažlivý. Foldyna třeba řekne „prasata v ČT“ a ona tam hned existují. 
	Komunisti věřili, že Hus byl také komunista, byť jen prvotní. Neměl rád boháče a klérus. Byl to svého druhu pokrokový předchůdce Karla Marxe. Ale od toho se dnes už upustilo, Hus byl přece jen věřící, což je nevědecké. Ale mohl být sociálním demokratem. Mluvil první o solidaritě, která ve středověku nebyla ještě všude známá, navrhl zavést třináctý důchod a vynalezl porodné. Zatajení těchto kvalit v České televizi mohlo snadno přivodit poslancův vztek. Taková lumpárna už za nějaké to prase (pojem skutečný, bytující v televizi) stojí. 
	Foldyna není sám, z Husa si každý dělá, co chce. Pro nacionalisty to byl Němcobijec, pro ateisty nepřítel církve. Hodně je v módě jeho naivní výrok: Pravda vítězí. To se nikdy nepotvrdilo, realističtější výrok má Talmud: Kde je pravda, tam je válka. Foldyna odvážně vynadal prasatům v ČT, ochránil Husa, ale zamotal se v pojmech jako pravý scholastik. 
	Není sám. Ministr kultury Besser řekl, že bude pečovat o odběratele kultury. Byl v Karlíně na Polské krvi a líbila se mu. Týž den byl v Polsku státní smutek. Ano, v politice svítá. 
Vypadá to ale jako soumrak. 

O autorovi| Karla Steigerwalda, komentátora MF DNES
Foto popis| O autorovi| Karla Steigerwalda, komentátora MF DNES
Foto popis|

Komunisté zvedají lid: Do ulic za blahobytem!
8.7.2010    Mladá fronta DNES    str. 11    Názory
    Karel Steigerwald        
Komunisté oznámili, že vládě nedají důvěru. Vyzvali občany, aby proti opatřením vlády vyšli do ulic, protože vláda nezaručuje ekonomickou prosperitu a důstojný život občanů. Hrozí odbourání posledních sociálních jistot vybojovaných minulými generacemi.

Dluhy komunisty netrápí

Gottwaldův duch není mrtev. Za první republiky říkával: Klaďte nesplnitelné požadavky. To vládu demaskuje v očích pracujících. Nesplnitelné - a vláda je splní. Rozuměj tomu tak, že přinutíš vládu vydávat na sociální síť víc, než činí příjem vlády. Na pokrytí rozdílu si vláda půjčí. Dluh vlády se celá desetiletí považoval za abstraktní peníz a za něco, co se platit nemusí a nebude. Ještě i Paroubek jako poslední mohykán starých časů prohlašoval, že dluhy vlád se neplatí. Ale teď žijeme v čase prozření: všechny vlády jsou zadlužené, někde už to prasklo, jako v Řecku a Maďarsku, jinde se to čeká. Do politiky vstoupila idea nikoliv nová, ale konečně akceptovaná: dluh je dluh. Kdo si půjčí,musí to splatit. Dluh nad poměry umí rozvrátit hospodářství, snížit důstojný život a z generacemi vybojovaných sociálních jistot udělat cáry starých vzpomínek na doby, kdy se dluhy nebraly vážně. Ekonomické učení, že dluh přináší blahobyt, je v útlumu. Dopředu se dere učení, které i ekonomicky nevzdělaný člověk zná z domova: že dluhy k bohatství nevedou.
	KSČM nemusí trápit státní dluh, ani co se stane se sociálními jistotami a blahobytem. Ona u vlády není. Čím víc státních dluhů, tím větší rozklad důstojného života. To je pro revoluční stranu výhodné: pak přijde se svou nabídkou záchrany.
Proto tak ráda klade nesplnitelné požadavky vedoucí k rozkladu. Je to přirozené, kdo chce být revolucionářem,musí se tak chovat. O sociální jistoty nejde, jde o cestu k moci. Stejně to komunisté dělali i minule, když v únoru 1948 k té moci došli.
	Kupodivu jim dnes nikdo nepokládá otázku, proč za těch čtyřicet let nevytvořili pro pracující, jimiž se zaklínají, větší sociální jistoty a blahobyt než kapitalisti, a proč docílili naopak úpadku hospodářství, chudoby a ubohosti života v kotcích, kam vláda občas nasypala bůček, zelí nebo šťastlivcům příslib na rekreaci v Jugoslávii. Základní komunistické ideály, rovnost lidí a blahobyt pro všechny, ten komunistický sen, dostaly na zadek. Někdo z komunistů by to dnes měl vysvětlit, když se všichni tváří jako majitelé receptů na nové využití starých neosvědčených idejí.
	Vyzývají k bouřím. Bouře je dobrá, opticky zvětšuje význam rebelů. Demonstrace se na obrazovkách může jevit jako významná síla, i když jde o sto občanů nulového významu. Doba má jiný trend: šetřit, spořit, vyhnout se finančnímu rozvratu státu. Na komunistech dnes už nezáleží. Hrají roli kuriózních extremistů, kteří žijí z podivínů, bludařů a nenávistníků. V čele KSČM jsou mazaní šíbři, kteří pěstováním komunismu usilují nikoliv o revoluci a moc, nýbrž o dobré živobytí v politice demokratického státu.

Cílem je moc

Vybízejí lid k demonstracím proti ozdravení státních financí, aby se neřeklo. Jsou to vychytralí bratranci řeckých komunistů. Když uspějí, uvrhnou pracující do nejistoty a úpadku. Na těchto troskách se pak zkusí hlásit o moc. Jsou to gottwaldovské postupy. Snad už se neuchytí. Hlavním tématem většiny vlád je finanční rovnováha. Pokud toto odhodlání vládám vydrží, budou na tom komunisté stále hůř a dobré bydlo jejich předáků bude stále ohroženější.
Evropu sto let trýznili dva běsi: nenávist nacionalistická (nacismus) a nenávist sociální (komunismus). Účet za jejich úspěch byl krutý. Že z toho chtějí i dnes žít naši komunisté, je jejich věc. Jsou to sirotci těchto hnutí a nenakládají se svým marxismem s vášní revolučních katů, nýbrž s mazaností handlířů. Ale nikdo si nemůže myslet, že běsi jsou navždy zažehnáni - jejich prapříčina tu je pořád a na obzoru se může zase nějaký satan pokroku objevit. Proto je dobré i dnešní komunisty (v jejich truchlivé bezvýznamnosti) pozorovat.

***

KSČM nemusí trápit státní dluh, ani co se stane se sociálními jistotami.» Ona u vlády není.

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Spadl ti tunel, tak běž!
7.7.2010    Mladá fronta DNES    str. 13    Názory
    Karel Steigerwald        
Došlo k chybě: tunel Blanka se prolomil poblíž ministerstva kultury. Měl se prolomit pod ním. Vyřešil by se velký problém.
	Ale dosti žertů. Zával, který se obešel bez ztráty lidských životů, je neštěstí. Ta se stávají a budou se stávat. Když se něco staví, hloubí, provrtává, když něco jezdí po silnici, po kolejích či se vznáší v nebesích, k neštěstí čas od času dochází a docházet bude nadále. Něco selže, někdo zklame, cosi praskne, rozlomí se nebo protrhne. Událost se pak vyšetří, viník, je-li, se potrestá nebo se učiní nějaká protiopatření.
	Neštěstí v politice je jiné, je to převlečená nutnost. A neštěstí v tunelu Blanka je politické neštěstí. Vedení magistrátu, potažmo pražská ODS, už má afér dost. Tunel se propadl potřetí, lidé v okolí se bojí o bydlení i o život. Ještě neskončila aféra Opencard. ODS, která Prahu řídí, prohrála nedávno ve městě volby, teď stojí rozštěpená před dalšími a nedává najevo žádné změny k lepšímu.
	Propad kritizovaného tunelu Blanka je pro politickou opozici i konkurenci dar z nebe. Nikdo sice neví, jak může vedení města propadu tunelu zabránit, ale to nevadí: politická odpovědnost tu je a platí. V zemi je další díra, pykat bude Pavel Bém a pražská ODS.
Tak to v politice chodí.
	Kdyby byla pozice vedení města pevná a kdyby pražská ODS vykazovala lepší životaschopnost, díru v zemi by vyšetřila policie a zavinění, pokud existuje, by odskákali činitelé s výstavbou tunelu přímo spojení. Jistě někdo něco porušil, zanedbal, včas neodstranil. My však žijeme v politické rovině.
	Na moři se potopí loď, ministr mořeplavby dává demisi. Podobnému požadavku čelí primátor Bém už dlouho. Po prohraných volbách se vzdal vedení pražské ODS, funkci primátora nechce opustit s rozumným důvodem, že to před blížícími se volbami, v nichž nebude kandidovat, nestojí za to. Důvod je to rozumný, ale politicky nešikovný: předvolební pozici ODS jen zhorší.
	Díra v zemi dostane jednoznačnou politickou podobu: mizerný dozor na předražené stavbě je jen malou ukázkou toho, jak špatně vede primátor město. Co vedl dobře, to se řešit nebude. Propadlý tunel je efektní, fotogenický a dost hrůzný jev na to, aby zastínil jiné, pozitivnější události, které se magistrátu povedly. Kritici magistrátu i primátora, v čele s TOP 09, jež si na vedení města brousí chrup, na to už dohlédnou.
	Silnému vedení magistrátu by toto neštěstí neuškodilo, slabé dorazí. I Bémova obrana bude chabě znít. O to říznější bude odpověď: spadl ti tunel, hotovo dvacet, běž!

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Politici, pro slávu svých stran, neutopte se v taktice
1.7.2010    Mladá fronta DNES    str. 10    Názory
    Karel Steigerwald        
Očima Karla Steigerwalda komentátora MF DNES 

Na první pohled se může psát, že ODS prohrála, co prohrát nemusela. Na financích je kouzelník Kalousek, vnitro má nejistý John. Ani zdravotnictví na ODS nezbylo. Ministrem je i ten Bárta, s kterým se nepočítalo. Nakonec získal dopravu. Menší strany vyjednaly jako vždy možná všechno, co chtěly. Kalousek byl na finance odjakživa nachystán, podobně jako Schwarzenberg na zahraničí. S Johnem byl (a bude) problém, daný už tím, že je neotřelým nováčkem nejen on, ale i celé Věci veřejné. A s tou neotřelostí může být trápení. Na druhý pohled ODS vůbec vládu sestavovat nemusela. Nebýt těch nových stran, mohla být v opozici a v úpadku. Její politickou současnost ty dva koaliční partneři zachránili. A to se honoruje. 
	TOP 09 má tři klíčová ministerstva, na nichž bude ležet tíha změn – finance, zdravotnictví a sociální věci. To je od topáků odvážné – všechnu hořkost nutných sociálních a finančních reforem slíznou oni. Další silné a dosti třaskavé téma, korupci, drží v ruce VV. Válčit s korupcí posouváním státu k většímu byrokratickému centralismu je dvojsečné a bojovníci proti úplatkářství do té dvojsečnosti často upadají. Výsledkem bývá větší korupce a větší byrokracie, živná půda k podplácení. Držet ministerstvo vnitra je proto ožehavé nejen pro nezkušeného Johna. Ale vítěz nad korupcímůže získat hodně. Stejně jako úspěšní reformátoři sociální sítě, zdravotnictví a státních financí. Po počáteční hořkosti občanů přijdou vavříny úspěchu. 
	Skutečnost bývá jinačí – vláda je jedno těleso, rozhoduje v jednom kolektivu a vede jednu politiku. Premiér a předseda ODS je za její politiku odpovědný celkově, za jednotlivéministry se nikdy neskryje. Různé taktické tahy, kdo má které ministerstvo, hrají roli skutečně jen taktickou, nikoliv strategickou. Nikdo není tak naivní, aby věřil, že jediný Kalousek zachrání finance a jediný John vyhubí korupčníky. Úspěch vládních stran stojí a padá s úspěchem vlády jako celku. Nějakou separátní slávu separátní politikou za zády vlády si jednotlivíministři sotva vybojují. 
	Důležitější než jména ministrů je přiměřená rychlost, s níž vláda vznikla a s níž vzniká její program. Za ústupnost je třeba ODS pochválit. Je to historický paradox, že důsledkem hlubokého úpadku středopravé politiky je dosud nejsilnější středopravá vláda. Patrně byl úpadek levice ještě hlubší a voliči to postřehli. Období stranických taktik vyvrcholilo poměrně rychlým sestavením vlády. Přichází čas vládní strategie, což je činnost podstatně jiná než taktika stran. V taktice, ve stranickém sobectví a v hrabání pod svou partaj se může celá strategie vlády jako státního, nikoliv stranického orgánu snadno utopit. 
	Uvidíme tanec ministrů na špičce nože. 
Strany koalice jsou si politicky dost blízko na to, aby mohly rozumně a produktivně vládnout. Nicméně jsou od sebe jako konkurenti v příštích volbách (jedny budou už na podzim) dostatečně vzdálené, aby se ten tanec změnil v balet kostlivců. 

O autorovi| Karla Steigerwalda komentátora MF DNESO autorovi| Karla Steigerwalda komentátora MF DNES

Mizerných a bezmocných koalic jsme si užili už dost
29.6.2010    Mladá fronta DNES    str. 10    Názory
    Karel Steigerwald        
Nová vláda 

Všechny tři strany jsou odsouzeny k úspěchu. Dohodnout se musí, dohoda je pro ně existenční podmínka. Ale asi ještě uvidíme brilantní výkony v blufování, mazané triky i obhroublejší pokusy vyvolávat koaliční strach. 

Petr Nečas je tedy premiérem, ale vládu ještě nemá. Probíhají jednání, jaká známe už z počátků České republiky. Mechanismus sestavování koaličních vlád je stále stejný. Menší strany chtějí víc moci, než jim proporčně přísluší, protože jsou pro sestavení vlády nezbytné. Ale ani přepočet voličských hlasů na počet ministrů není možný. Supermaximum v tomto smyslu získali naposledy zelení. K šesti poslancům dostali čtyři ministry. Proslulí byli i Luxovi lidovci a jejich separátní postoje k rozhodnutí vlády, v níž seděli. (Tento druh politické mazanosti byl jednou z příčin nynějšího lidoveckého pádu.) 
	Příští trojkoalicemá před sebou dva (zatím) nejsilnější spory: ministr financí Kalousek,ministr vnitra John. Zatímco TOP 09manévruje a taktizuje za oponou, Věci veřejné efektně buší do stolu. Taková jednání jsou samozřejmě obvyklá všude tam, kde vznikají koaliční vlády: každý chce pro svého předsedu a svou stranu to nejlepší. Ochota ke kompromisu je proto nezbytná, nikdo ho udělat nechce a všichni ho udělat musí. 

VV = vabank 

VV vyhrožují, že nepůjdou do vlády, když Radek John nebude ministrem vnitra. Myslí si, že je to silná hrozba, ale nevědí, že hlavně pro ně. Rozbít tuto koalici by pro VV znamenalo zánik strany. Totiž ne strany, ale nynějšího volebního uskupení, které se v praktickém vládním provozu stranou stát může. Pokud by Johnovo uskupení vládní koalici se 118 poslanci rozbilo, voliči by je opustili a VV by upadla na nějakou marginální hladinu. Je nepochybné, že voliči silnou vládu, která se rýsuje, chtějí mnohem víc než Johna na vnitru nebo Kalouska na financích. 
	Opatrnost musí projevovat i ODS. Je před ní změna pověsti, a té by tvrdošíjná neústupnost podle hesla beru všechno při sestavování vlády moc nepomohla. Totéž platí pro TOP 09, která si neprozřetelně vzala k srdci starou Luxovu vládní poučku: nejsme velká a menší strana, jsme jedna ku jedné, my strana, vy strana. Je to poučka, která vede tak bezpečně do koaličních hrobů jako vykřikování o oprávněném nároku, zásadách, právech na vládní křeslo a prosazování našich pevných programových položek proti ostatním koaličním programům, které nejsou tak dobré jako ten náš. Připomeňme opět zelené, kladli nekompromisně své podmínky, své návrhy nikoliv vahou reálných šesti poslanců, nýbrž vahou jedné ze tří částí vlády a silou nášlapné miny. Všechny tři strany jsou ale odsouzeny k úspěchu. Dohodnout se musí, dohoda je pro ně existenční podmínka. Asi ještě uvidíme brilantní výkony v blufování, mazané triky i obhroublejší pokusy vyvolávat koaliční strach. 

Okopávání kotníků 

Stranické řevnivosti lze rozumět. Opozice to má jasné, stojí prostě proti vládě a vykládá, že bude vládnout lépe a jinak. Jak se odlišují vládní strany, když vláda je jedna a má jeden program? Okopáváním spolupracovníků, opozičními postoji ve vládním tělese a jinými podrazy. Padly proto některé naše vlády v minulosti, v budoucnosti to nebude o mnoho lepší. To okopávání kotníků se jmenuje věrnost našemuprogramu, slíbili jsme voličům, že naše politika je zásadová. Nakonec, aby se vláda sestavila, vznikají zbytečná ministerstva, která později už nikdo nezruší. Dohadují se politické ústupky, kombinace různých názorů, smontované do spolehlivě nefunkční podoby, která ale proto všem stranám koalice vyhovuje. 
	Voličům může být celkem jedno, jak se bude jmenovat ministr ten či ten, rozhodující pro celkový dojem bude výkon vládního kolektivu. Co má udělat, je jasné a známé. Centrem veškeré politiky (a nejen u nás, kupodivu na polovině planety) jsou veřejné finance, rozpočty státu, veřejné dluhy, korupce státních činitelů a reformy sociální sítě, zdravotnictví a penzí. Je to v politice určité novum (hlavně u nás) a nástup větší racionality do politiky. 

Svět podle Johna 

Záležet bude na tom, jak tyto úkoly vláda splní, s jakou důsledností a prozíravostí. Už teď si zakládá na příští úspěchy nebo neúspěchy -do jaké míry koaliční dohadování strany už teď rozeštve a kolik vzbudí osobních nenávistí. Instalovat Johna na vnitro je jednou z nášlapných min, které mohou vládu ohrozit -Johnův argument, že tam bude prohánět korupčníky, navozuje pocit jiného ministra vnitra, než má mít demokratický stát. To by John mohl chtít i spravedlnost, soudnictví a půl parlamentu k tomu, aby prosadil, co je správné (dle VV). Nedivím se, že oba koaliční partneři jsou na rozpacích. Nehledě k tomu, že Johnova odbornost je spíše v řečnění než v řízení. Ale kdo si vzpomene na Grosse, ví, že na vnitru může sedět každý intrikán z ulice. 
	Nečase čekají horké dny. Sladit všechny ješitnosti, partajní zájmy a nevypočitatelná hnutí mysli bude peklo. Nesestavit vládu není možné. Mnohem těžší bude, aby to, co vznikne, fungovalo a bylo prospěšné. Mizerných a bezmocných vlád, které problémy hrnuly před sebou nebo je ani neviděly, jsme si užili už dost. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Časy se mění. To změní i úplatky
25.6.2010    Mladá fronta DNES    str. 12    Názory
    Karel Steigerwald        
Haiku
Dnes je v popředí haiku: „Lidé se mění a časy s nimi.“ Platí i haiku opačné: „Časy se mění a lidé s nimi.“ Občané jásají, po dvaceti letech už je to zas tady. Bez zvonění klíčů, bez Jakešova blekotu. 
	Už zas veřejnost, ulice, občané mění politiku. Co léta nešlo, náhle jde. Zmenšuje se imunita a platy poslanců, zdaní se náhrady, budou srážky z platu za neslušné chování v Parlamentu České republiky. Samé novoty. Vláda slibuje odstranit dluhy. Vznikly nové strany, které lépe odpovídají tomu, co si přeje lid. Staré strany jsou vyděšené nebo už jako lidovci zanikají. Máme nové ódéesácké lidovce a lidoódéesáky, dokonce se šlechticem v čele, všechno v jednom a lepší, protože je to nové. Máme stranu, která už jela tramvají. Veřejnost šílí. Jsme nadšeni novinkami. Všude se rozmnožují političky. Blondýny přesedají z limuzín, kde hřadovaly vpravo od boháče na sedadle pro blondýny, do politiky přímo k volantu. Kolem nich se shlukují hejna politiků chcípáčků a nýmandů, kteří se chtějí v záři žen naposledy ohřát. 
	Už se nebude krást. Zloději odhazují pytle a paklíče. Volají: Chceme neúplatné občany do funkcí. K neúplatným se dnes hlásí každý rozumný politik. Poctivost je v módě. Voliči odmítli politickou korupci, tu ustálenou předvolební zbraň, jak ji nabízelo nejen vedení ČSSD. Chceme stát bez dluhů, řekli. Zvolili si politiky, kteří voličům nic nerozdají, nýbrž na ně navalí břemena, aby v budoucnosti bylo lépe dětem voličů. A to jim levice slibovala, že v budoucnosti bude lépe s dluhy než bez nich, a kdo není dlužnej, je blbec. 
	Do módy jde nelítostný boj proti úplatkům. Nabízí ho každý politik, každá politička. Na všech stranách se horuje pro slušnost, ačkoliv nikdo neví, co to je. Nic nového, politika si často zahrává s neznámými pojmy, třebaže neví, jak to dopadne. Je v běhu hon na dinosaury, staré darebáky. Čistí noví politici je chytají do sítí a mordují na plácku za Sněmovnou. Někteří prchli včas, jiné vykroužkovali. Už se nedají lovit, ačkoliv představovali pěknou lovnou zvěř. Budeme mít silnou vládu. Čeká se od ní výrazné zlepšení všeho. Stejně jako tomu bylo před dvaceti lety. Lid se zas dívá nahoru k pánům a šeptá: Bude lépe? 
Prý ubude nevolnictví. V nejbližší době začne ochrana mužů. Je jich v politice málo, hlavně blonďáků. A když už v ní jsou, jde o nemotorné primitivy. Mají v hlavě jen parádění, šatečky, kosmetiku pro muže a pletichy se ženami. Dnes se v politice žádá rozum, jasný plán, veřejná prospěšnost a laciný oblek hodící se do tramvaje. 
	Moderní političky se rády obnažují. Je to správné, voliči to žádají a státu to pomáhá. Prosazuje to i John, ačkoliv je muž. Nejde jen o průhlednost ducha a financí, jde také o průhlednost tělesnou – na to všechno má dnešní volič právo. Obnažit tělo, problém, příjmy a výdaje – taková je nová politika, která chce nové lidi, mladé. Staří politici by se obnažovat neměli. 
	Splnil se sen prezidenta Havla – v politice jsou konečně nové, mladé tváře. Nesplnil se ale zcela – Klaus jako jediný zůstal. Tak to Havel nemyslel. Jinak se vyměnilo všechno. Volič užasnul, to nečekal. 
	S politiky se mění rovněž lobbisté, tuneláři, rybáři a zedníci. Zkrátka celý ten politický potěr. I ty úplatky dostanou novou, moderní a mladistvou tvář. 

O autorovi| Karla Steigerwalda komentátor MF DNES
Foto popis| O autorovi| Karla Steigerwalda komentátor MF DNES
Foto popis|

Vládu nelze rozdělit na třetiny. To by byl hokej
23.6.2010    Mladá fronta DNES    str. 09    Názory
    Karel Steigerwald        
Prezident soudí, že lpěním na předsednictví Sněmovny si ODS zhoršuje pozice v jednání o vládě. Na tom může mnoho být. Ale ODS si to nemyslí. Vládu čekají velké legislativní změny. Nechat si v tak ožehavé situaci v čele Sněmovny žábu na prameni by bylo ošemetné. A Zaorálek takovou žábou je - pilný učeň destruktivní východňácké brutality stylu Paroubek & Rath. Možná proto ho ČSSD nabídla - jako nášlapnou minu.
	Pozice ODS v jednání o sestavení vlády je zhoršená už teď. Obě menší koaliční strany chtějí rozdělit vládu na třetiny - každému stejný kus. To je nemožné: neváží všichni ministři stejně. Přidělovat je mechanicky a bít se o každého ministra nemá smysl. Před Nečasem je složitý úkol vyladit vládu jako celek prospěšný republice.
	Ve všech třech partajích je ale spousta zájmů, které chtějí vládu prospěšnou straně. Tyto krátkozraké zájmy přinesou komplikace.
Zvolení Němcové do čela Sněmovny je nezvětší, i když se bude říkat, musíte započítat, že to čelomá cenu ministra. Jak ovšem kterého.
	Myšlenka, že čím víc ministrů máme, tím lépe na tom budeme, nemusí platit. Víc bude platit, jak úspěšně a kompetentně se jeví průběžná politika vládní strany.
To rozhodne o oblibě i moci, ne kolik křesel kdo vyhandluje.

Hurá, ženy nám vládnou
22.6.2010    Mladá fronta DNES    str. 11    Názory
    Karel Steigerwald        
Pokud se nezhroutí jednání o koaliční smlouvě, bude Sněmovna v rukou žen. V čele Mirka Němcová - politička, která ani za dvě desetiletí v politice neutrpěla na pověsti ni smítka, ni šrámu, což už je v českém politickém toboganu co říct. Místopředsedkyněmi za koalici jsou Vlasta Parkanová, politička, která prošla snad už vším, tak proč ne i tímto, a Kateřina Klasnová, meteor, který právě září. 
	Pro ctitele ženské rovnoprávnosti to musí být slastná chvíle. Ale dobré je to i pro soudné lidi. Tři političky se vyšvihly nahoru samy svou silou - bez kvót a jiných emancipačních pák. Příjemné zjištění. Ve straně, která se odjakživa chvástá podporou žen, se to dosud nestalo. 
V ČSSD před časem neobsadili ženou ani stranické místopředsedování. Pokud mají smysl pro humor, obrátí teď na čtyráku a dají do funkce třetího místopředsedy také ženu. Alfa samci v politice by se velmi roztomile vztekli. A to už stojí za úsilí najít mezi sociálními demokraty respektovanou ženu-političku, osobnost, nebo alespoň meteor.

Nečas na startu Nový předseda slibuje změnit ODS. Dokáže to?
21.6.2010    Mladá fronta DNES    str. 10    Názory
    Karel Steigerwald        
Kongres zvolil všechny, které si Nečas přál. Jeho pozice je silná. To je dobrý předpoklad k silným změnám. Heslo, že politika je služba veřejnosti, nikoliv sobě, mohlo by znít o něco silněji. A voliči se poučili: má smysl být voličem. 

Včerejší kongres nastavil pro politiku ODS nový Nečasův směr. V Nečasovi dostává tedy ODS předáka odhodlaného a přichystaného provést změnu. To by nebylo nic nového, každý přicházející předák změnu slibuje a od každého nového šéfa se změna očekává. Vzpomeňte si: Topolánek, svěží vánek. Jde samozřejmě o to, co si kdo pod slovem změna představuje a jaká změna se po výměně vedení nakonec stane. 

Nečas, jasná volba 

Podpořit Nečase bylo pro ODS otázkou skoro existenční. Politika ráda přináší paradoxy: ještě nikdy na tom nebyla při sestavování středopravé vlády ODS tak dobře jako nyní, kdy je naděje na nejsilnější vládu za celou existenci České republiky. A ještě nikdy nedosáhla ODS tak špatného výsledku ve volbách. Politici ODS dnes rádi opakují, že jim voliči dali signál, žlutou či červenou kartu, možná poslední. Říkají to s výrazem pýchy, jako vzkaz voličům: Vidíte, jak vnímáme, jak vám nasloucháme, jak hluboce a upřímně chystáme změnu? 
	Před vládní koalicí se vrší olbřímí problémy. Některé se nastřádaly vinou domácí politiky, jiné přinesly vichry ze zahraničí. Změna vedení, kterou kongres provedl, nabízí veřejnosti jasný signál: Ano, všechno bude jinak. ODS se čistí od rybářů a kmotrů – což jsou nálepky stručně a povrchně charakterizující rozsah a hloubku problémů, které politiku ODS poškozují. Signál však neříká, kam až to čištění půjde. Jsme svědky stranické revoluce gorbačovského typu – shora dolů – nikoliv vzpoury členstva zdola nahoru. Vedení se mění, ale skutečný a trvalý politický úspěch zajistí jen změna stranických mas, lidí dole, v regionech, v obcích. Pověst strany netvoří jen pan Čistý nahoře, ale i pan Poslední dole. První krok kongres vykonal. Ale první kroky bývají nejlehčí. Po slávě prvních kroků přicházejí všední dny, které mohou lehce všechno obrátit v opak. Reformátorů už ODS zažila několik, Josefem Zieleniecem a jeho mlžnými pokusy o blíže neurčené rozkročení počínaje, Topolánkem a jeho tvrdým jádrem s měkkým obalem konče. ODS vždy oscilovala mezi strohostí konzervativních idejí a vlídností bezbřehých nabídek všemi směry. Na straně jedné riziko politické izolace ideově čisté partaje, která jedny voliče odrazuje přílišnou politickou bigotností, což jiné voliče naopak láká, na druhé straně blátivá neurčitost, která se může voličům zdát sympatická, ale jiné může odpuzovat. 

Špatná pověst z Prahy 

Být politikem hlavních proudů a ustavičně balancovat, vyvažovat, kompenzovat je k zbláznění. Ví o tom své i ČSSD, putující jednou ke středu politické scény, podruhé k levým výstřelkům. Potíže ODS nevyplynuly jen z nejasnosti a nedůslednosti její pravicové politiky. Vyplynuly především z toho, že voliči vnímají emoce často silněji než fakta a rozhodují se podle pověsti. Velký úder Topolánkovu vedení ODS zasadila toskánská dovolená. Racionální úvaha, že se předseda strany nemusí scházet s předáky hospodářství v povážlivé toskánské vile, když tytéž lidi vidí v Praze celý rok, nic neplatí. Platí emoce: umoře boháči ve vile, doma krize financí a hospodářství. Kdyby jel Topolánek s prezidentem ČEZ po Šumavě na starším kole, nestalo by se asi nic. Počítat s emocemi, s pověstí, s tím, co se říká, je první povinností politika a první podmínkou spořádaného vládnutí. Změna emocí je první krok, před kterým nové vedení ODS stojí. Nic to neznamená, ale se špatnou pověstí se prostě vládne špatně. Pražská ODS má pověst špatnou. Do vedení strany nikoho z Prahy nezvolili. 
	Nečekaně hladké zvolení Němcové do pozice místopředsedkyně strany znamená výraznou podporu Nečasovu proudu. Znamená to rozpad vnitrostranických vlivných koalic, dohadovaných vždy jinde. Největší pravicovou stranou krize skutečně otřásla. Staré vazby se hroutí, nové nevznikají dost rychle. Delegáti volili podle svých hlav. Němcová nepatřila ke stranických miláčkům. Měla vždy dobrou pověst u veřejnosti. To začalo platit. Reprezentuje Nečasův proud a ideje změny, proto ji zvolili. Kongres zvolil všechny, které si Nečas přál. Jeho pozice je silná. To je dobrý předpoklad k silným změnám. Heslo, že politika je služba veřejnosti, nikoliv sobě, mohlo by znít o něco silněji. A voliči se poučili: má smysl být voličem. 

Vydrží nadšení? 

Změna je na začátku. Z kongresu vyšlo zcela nové vedení. Na razantní úder voličů razantní odpověď. Ale nic se nakonec stát nemusí. Nová ODS se usadí, naváže potrhané kontakty, vybalí na nás staré zvyky a zpupnost – až do další katastrofy, která by jako opakování měla už jen podobu čiré frašky. Promarnit tak naději, jakou vznikající vládní koalice nabízí, snad ani není možné. V politice je však možné všechno, i to nemožné. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Dinosaurus krejčí ve výloze
18.6.2010    Mladá fronta DNES    str. 12    Názory
    Karel Steigerwald        
Voskovec a Werich měli takový záhadný zpěv: Když nás půjdou miliony, každý dáme metr k metru, postoupíme o sta kilometrů. Komunisti o tu píseň opírali celou svou stádní státní ideologii všeobecného organizování všech všude. Udělali z toho zlé haiku skoro jako Přes spáleniště, přes krvavé řeky... 
	Oba klauni to možná ani tak nemysleli. Zdálo se jim spíš, jak to je na divadle zvykem, že se mají spojit slušní lidé. To je tužba, kterou každý někdy má, nikdy se ale nenaplní. Anebo tou písní mysleli, že když něco frčí, je to v módě, nabývá to na síle, takže se přidávají samy od sebe davy se svými metry. Nyní frčí nové politické strany, tak se do nich po vítězství hlásí zástupy. Jako po vítězném únoru do KSČ. Jako se v prosinci 1989 na ulici u stánků podpisovalo Několik vět. Čech větří, tady se bude rozdávat: úřady, razítka, kancelářská moc. 
	Strany jsou vždy rády, když se hlásí lidi. Nerady ale bývají, když vidí, kdo se hlásí. Nejlépe na tom jsou strany v úpadku a po porážkách. Do nich směřují čistí idealisté. Strany postižené úspěchem se lekají, vyhlašují rychle stop stavy, kádrují žadatele. Je to ošemetná činnost, nikdo neví, komu patří strana, kdo je majitelem s právem veta a kdo smí koho z té strany vyrazit. Největší trápení s tím mají VV, ačkoliv tam je majitel skoro nasnadě. Ale je to strana nevykvašená, má romantické sklony k lehkomyslnosti, planému moralismu a populistickému chaosu. 
	Véčkaři prověřují své členy a s efektem jim vlastním hlásí, že je mezi nimi prý čtvrtina podezřelých existencí, které půjdou pryč. Možná je to hodně, možná ne. Nevíme, kolik podezřelých existencí je v ostatních stranách. Řekl bych, že čím větší strana, tím víc pochybných existencí. Záleží také na tom, co je to pochybná existence, jaká jsou kritéria, kdo je určuje, kdo soudí. Vyhánět z politiky a ze stran pochybné existence je jistě bohumilé, ale fejetonista musí pozvednout obočí. Žijeme v zemi, která má s vyháněním existencí ohromné zkušenosti. Tož tedy opatrně, aby z dobra nebyla zas nějaká čistka. Ohromné zkušenosti máme i s kampaněmi: ti a ti lidé jsou američtí brouci, jiní zas kulaci, pusťte se do nich. V dětství mi ukazovali ve výloze dinosaura krejčího, co kradl své vlastní látky. Byl označen za příčinu nedostatku, oběsil se, školákům to vysvětlovali politicky – že se styděl, jak je proti lidu. Politickým dinosaurem se stanete lehce. Někdo vás označí. V předvolebním boji, prosím, to patří k nevkusu doby, ostatně dinosaurus je srozumitelná politická nadávka, svým způsobem i vtipná. 
	Sestavovat v dílně politické strany po volbách seznamy podnikatelů – dinosaurů, jako to nyní dělají VV, je povážlivé. Příliš to připomíná krejčího ve výloze. Politické strany tu nejsou od toho, aby podnikatele kádrovaly a označovaly, že jejich podnikání je – jaké vlastně? Špatné, nezákonné, nebo jen proti jakýmsi plánům VV? Politické strany jsou tu od toho, aby jimi budovaný státní systém výkonu spravedlnosti, práva a trestů toto podle zákonů dělal – neúprosně určoval, kdo je padouch a kdo ne. Je snadné dávat lidi na seznamy a obviňovat je. Těžší je budovat fungující neochvějně spravedlivý právní stát, který padouchy chladnokrevně odhaluje, pak kosí a v němž seznamy padouchů nesmí sestavovat žádná politická strana, ani ta nejsvatější. 

O autorovi| Haiku Karla Steigerwalda komentátora MF DNESO autorovi| Haiku Karla Steigerwalda komentátora MF DNES

Umění odejít
17.6.2010    Mladá fronta DNES    str. 10    Názory
    Karel Steigerwald        
Divný úkaz naší politiky: nadávky poražených 

Ve skutečnosti je vlast dojná kráva a sloužit jí je výnosné. Proto na konci služby tolik vzteku, slz a nadávek. Byl jsi politikem, byl jsi všechno. Teď tě sesadili, zapomene se i tvoje jméno, tvář i to, cos napáchal. Budeš nic, a to je kruté. 

Připomínají zapuzené milenky. Poté, co přišli o moc, útočně pozorují své následovníky. A posměšně je kritizují. 
Je to nemoc, kterou se nakazil téměř každý z velkých politických předáků. Snad až na jednoho. Ten se raději válí v milionech, než by k sobě přitahoval nebezpečnou pozornost. Zato hvězdná trojice - Zeman, Topolánek a Paroubek - útočností nešetří. Bývalého předsedu ODS, prezidenta Klause, dejme do jiné kategorie, třebaže jeho kritika ODS byla také hodně ostrá. Nezněla ovšem z politické penze, nýbrž z Hradu, a víc než osob se týkala idejí. Prezidentovi se zdálo (a možná dodnes zdá), že ODS po jeho odchodu sešla z cesty. Kritizoval její politickou vyprázdněnost, ideovou bažinatost a pragmatismus, hraničící s jakýmsi mafiánstvím českého druhu. 
	Bývalí premiéři jdou obvykle přímo na věc: následovníci jsou trapní, nic neumějí, člověk nad nimi pláče nebo se směje. Pohled na tyto útočné exčinitele není pěkný. Už sám obyčejný vkus by žádal, aby padlí mlčeli nebo aby se alespoň místo nadávání oddali věcným úvahám. Ale vkus je v politice dosud tuze vzácné zboží. Zato revanš, odplata, potměšilost jsou položky velmi běžné. Člověk se až diví, že tito mstivci nevidí, že jejich nadávání těm neporaženým zpětně hanobí hlavně jejich politickou památku. 
	Zeman straně, kterou zvedl do výšin, hodně ublížil. ČSSD mu také ublížila. Jen věštec by asi věděl, k čemu tu válku obě strany vedly. Předáci si asi potřebovali podříznout hrdlo. Výsledek je impozantní: Zemana nezvolili jeho věrní prezidentem. Naopak jej izolovali v jezevčí noře. Pomsta jezevcova byla sladká: zařízl v letošních volbách rovnou celou stranu, i s Paroubkem. Prezidentování se nedočkal Zeman a nedočká se ho ani Paroubek. Lze si vyfantazírovat jiný děj: Zeman na Hradě, Paroubek po vítězných volbách premiérem, s perspektivou, že to pak po Zemanovi vezme. Stačilo neválčit, nýbrž spolupracovat. Česká levice je silná, jejím nepřítelem je nakonec ona sama. Ale i podřezávání vlastních větví je v naší politice obvyklé. Zemanovi se zdařilo dokonale, žízeň po pomstě i za cenu svého definitivního konce v politice jistě uhasil. 
	K šikmé ploše se může přiblížit i Topolánek. Zaujmout pozici ukřivděného a zrazeného je lákavé a Topolánek k ní nemá daleko. Svůj pád může interpretovat jako spiknutí či puč nejbližších spolupracovníků. Vždy je lákavější vidět sebe jako oběť nehodných intrikánů než jako oběť vlastní politiky. Na kongresu ODS může tímto způsobem vystoupit - ale může se také uchýlit k pokusu o rozumnou analýzu událostí. 
	Paroubek se po porážce vzdal funkce rychle, kultivovaně a elegantně. Dlouho mu tato noblesa nevydržela. Pár dní po volbách je to už zase starý dobrý Paroubek metající kletby, urážky a posměšky na všechny strany včetně strany sociálně demokratické. Už zase je obklopen neschopnými nýmandy, padouchy a agenty neznámých sil. Politik, který se nepřiměřeně nadouval před volbami, nadouvá se zase. Za frajeřinu to může považovat skutečně jen nějaký hokejista, například Šlégr. 
	Podobné chování jsme zažili i u mnoha poražených z politické drobotiny. I timalí činitelé, když nejsou zvoleni, jmenováni, navrženi, hned odhalují, pomlouvají, špiní lidi, s nimiž ještě pár dní před svým pádem byli kamarády a spolupracovníky. Je to obvyklé, mají vztek, nemají vkus, tak do toho šijí. A ještě se chtějí tvářit jako objevitelé pravd a odhalovači neřádu. 
	Politický pád a odchod ze scény snášejí dobře obvykle jen ti politici, kteří politickou funkci kmocnosti své osobnosti nikdy nepotřebovali. Byli někým a něčím už před funkcí, zůstali tedy postavou i po ztrátě funkce. Jenže takových politiků máme málo - tedy takových, kteří vynikli, vyšvihli se kdesi v nějakém oboru, získali věhlas, úctu i majetek a pak na tento dort jako třešničku položili politickou funkci. Člověka, který si sebe váží,má úctu lidí a věhlas mezi důvěryhodnými osobami, politický pád nerozčilí ani netrápí. 
	Všimněme si, jak často se po pádu takových osobností spekuluje, co vlastně budou dál dělat, co si počnou. Je to smutné spekulování. Občas se dokonce naznačuje, že se o ně má stát nějakou zákonnou formou postarat. To je ještě smutnější. Veřejnou funkci zastával člověk, který si neví rady s vlastním osobním životem? A záležitostimilionů lidí spravoval? To je hrozné! Přesto je s padlými politiky ustavičně nějaké trápení - půjdou do diplomacie, budou radit příští vládě, přihrají jim noví mocní prebendu? Kdysi dávno, za úsvitu československé demokracie, říkal jistý politik: služba vlasti se neplatí. To bylo velmi nóbl, velmi nezištné a velmi naivní. Ve skutečnosti je vlast dojná kráva a sloužit jí je výnosné. Proto na konci služby tolik vzteku, slz a nadávek. Byl jsi politikem, byl jsi všechno. Teď tě sesadili, zapomene se i tvoje jméno, tvář, i to, cos napáchal. Budeš nic, a to je kruté. 
	Jsou režimy, kde tento osud padlého politika nečeká. Nikomu nevisí na krku, je rovnou popraven. Ale tak daleko ještě nejsme. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Koalice: nevážně a pořádně
11.6.2010    Mladá fronta DNES    str. 12    Názory
    Karel Steigerwald        
Je pěkné haiku o babce, která měla čtyři jablka. Dělají se podle něho politické koalice, jedno takové dílo právě běží. To je příležitost vzpomenout si, jak to s děláním koalic chodívá. Koalice se nemají dělat vážně, ale mají se dělat pořádně. U nás je to obvykle naruby, koalice se dělá vážně, ale nepořádně.
	Vážnost znamená zásadovost a nekompromisní postoj. Tvrdý boj. Vážnost žije světem velkých slov, jako je pravda, čest, obyčejný člověk, naše vlast, Bůh, zásady, blahobyt. Vážnost je příčinou válek, vede lidi k nenávisti, k pokrytectví, k nabubřelosti a malicherné nedůtklivosti. Když je něco vážné, může se kvůli tomu lhát, krást, vraždit, vážnost věci to omluví. Vážnost nemá kamarády, má jen nepřátele. Holduje citu, ale čiší z ní tvrdost, bigotnost, důsledné vymítání všech moderních i nemoderních ďáblů. Věcmi skutečného života se vážnost zabývá nerada, život vždy poškozuje seznam svatých pojmů. Vážnost kultivuje raději svatost než život. Proto je nepořádná, stržena velikostí své vážnosti ignoruje všední den. Do politiky se hodí málo, uplatňuje se v revolucích, v diktaturách a podobném organizovaném vraždění. Když se srazí dvě vážnosti, dokážou se ukrutně porvat. V demokraciích trpívá izolací, často se jí lidé posmívají. Nemá koaliční partnery, protože partneři si vážnosti neváží. Nevážnost říká: Znám cestu do ráje. Když se tomu lidi smějí, chce je za to zavřít.
	Nevážnost je posměvačná, ale velkorysá. Ví, že věci mají odvrácené stránky. Libuje si ve vtipu, velkým slovům nevěří, je sdílná, chápe jiné lidi, nectí zásady a svatá slova. Často dělá kompromisy, důstojnost naškrobenců jí není vlastní. Ráda viklá s trůny bohů, protože ví, že život je vždycky jinačí. Nevážnost umí vycházet vstříc, snadno se dohodne počkat se svými plány na lepší chvíli. Holduje kšeftu. V demokracii se uplatňuje výborně. Trvá na tom, aby lidská spravedlnost byla dosažitelnější zboží než úcta ke svatostem. Věří v matematiku, v kulinářství i nauku o vínu a podobná užitečná učení. Nevěří plánům na zlepšení lidstva, věří lidstvu. Filozofie nevážnosti se dá vyjádřit jednou větou, určenou těm, kdo znají cestu do ráje: nechte nás bejt. Politika nevážnosti může za to, že se lidem daří. Bez nevážnosti není svobody. To se málo ví, lidé za svobodu často považují strnulý ksicht nabubřelé vážnosti.
	Koalice posledních dvaceti let dopadaly zle. Koalic se ale nezbavíme, proto se vyplatí je kultivovat. Rozpad koalice známý pod názvem Sarajevský atentát - příklad vážnosti, kombinované s nepořádností. Mravně zduřelá útočná rétorika, bohužel ničím nepodložená a k tomu lajdácky vybavená nová strana US bez politického obsahu. A příklad nejčerstvější: válka vážnosti a nekompromisní nabubřelosti ČSSD proti všem, kombinovaná s primitivní slibotechnou, kterou prokouklo mnoho voličů. Pro nevážnost a posměváčky lahodné sousto, pro koaliční spojení k ničemu. Kompromis je vždy lepší než válka. Kšeftování mezi koaličními stranami je lepší než pád vlády. Každé malé zlepšení je lepší než velké žvanění. Takže, milé koalice, politizujte nevážně a pořádně, nikdy naopak. Pro dědky a babky, co si dělí jabka, je to neocenitelná rada.

O autorovi| Haiku Karla Steigerwalda komentátora MF DNES
Foto popis| O autorovi| Haiku Karla Steigerwalda komentátora MF DNES
Foto popis|

Komunistický ráj
7.6.2010    Mladá fronta DNES    str. 08    Názory
    Karel Steigerwald        
Svůj zánik před sebou hrnou jako buldozer 

Kdyby v Polsku bydleli Češi, měl by blahořečený kněz Popieluszko jiný osud. 
Kolikery volby musí ještě přijít, aby komunismus zmizel za horizontem našeho vidění jako hnutí, které už žije jen v dějinách, v Koreji a na Kubě? 

Polského kněze Popieluszka v roce 1984 umučili dva komunističtí tajní policisti. Včera byl zavražděný „kaplan Solidarity“ ve Varšavě blahořečen. „Dožadoval se svobody vyznání pro občany i duchovní,“ řekl arcibiskup Amato. Na obřad přišlo 150 tisíc polských občanů. Pro polskou veřejnost je symbolem boje proti komunismu. Kdyby v Polsku bydleli Češi, měl by zavražděný kněz jiný osud. Jiný osud by měli mezi českými obyvateli i komunisti. 
	Málokdo z Čechů ví, co to znamená „blahořečený“. Většina Čechů nikdy neviděla žádného živého kněze, mši znají jen z filmů a kostel je prostor, kde byla ta legrace se Švejkem a kde se později scházeli vrazi komunistů řízení Západem. Říkat v České republice, že dva komunisté někoho umučili, je svědectvím, že nenávistný antikomunismus bují dál. U nás by se řeklo, že kněz zemřel, že to byl omyl čili nedorozumění... A možná, že oba komunističtí vrazi byli vlastně narafičení agenti amerického imperialismu. To poslední by neřekli lidé, nýbrž jen funkcionáři KSČM, kteří pro takové výroky nikdy nejdou daleko. V prostředí českého komunismu by nezněla podivně úvaha o tom, že kněz si umučení vlastně zavinil sám a že byl logickou obětí světa rozděleného na dva tábory. 

Komunisté totiž nelžou 

Kdyby z nějakého důvodu byla blahořečena Milada Horáková, třeba proto, že zavraždění ženy z politického důvodu se pociťuje jako zvláštní odpornost, na obřad by přišlo pár českých občanů. Nikoho by to blahořečení moc nezajímalo. Pokud by to dali v televizi, udavač a předseda KSČM by si stěžoval, že se jedná o provokaci a že pravice chce upozorněním na proces s dr. Horákovou nedemokraticky a naschvál poškodit pověst KSČM, která už přece mnohokrát řekla, že ona by Horákovou dnes už nezavraždila. A že ji zavraždili tehdy, byl přece výsledek studené války a k celé tragédii jistě přispělo i to, že Horáková chystala pro české děti válku, jak sama v procesu doznala. Po těchto nejapných výkladech by se nikomu neudělalo špatně. Většinu občanů nezajímá nejen Horáková, ale ani ten prolhaný předseda komunistů. Ten pak dá autora tohoto článku k soudu za to slovo prolhaný. Soud vyhraje. Komunisté totiž nelžou, je to napsané ve všech jejich stranických materiálech a plyne to i z učení Karla Marxe. 

Vážně to byla legrace? 

Pověst komunismu v Česku je jiná než v Polsku. Nebylo všechno špatné, co dělali komunisti, říkají s výrazem žoviálního mudrlanta Češi, asi potomci husitů. Český komunistický režisér bez obav, že se ztrapní, řekne veřejně, že znal (když jim za Husáka lezl do zadku) jen poctivé a čestné komunisty. Vzpomínka na jejich vládu se stále více proměňuje ve vzpomínku na jakousi legraci, kdy sice vládli blbci, ale byla sranda - levné pivo a v práci se nikdo nemusel přetrhnout. Slavná anekdota o Václavu Havlovi, jemuž ve vězení řekl vězeň-zloděj: Než vy tu republiku rozvrátíte, my ji rozkrademe, patřila by na státní prapor. 
	Libujeme si, jak příznivě dopadly volby. Komunisty volilo jedenáct procent občanů. Před dvaceti lety panovalo přesvědčení, že komunismus jako politická činnost po tom všem, co provedl, vymizí. Nevymizel, pořád jej podporuje velký dav lidí. Jako by měli komunisté své dějiny teprve před sebou. Jako by nic neplatily všechny jejich neúspěchy, zločiny, vraždy. Mluví dnes opatrně, asi jako komunisté před únorem 1948, ale nenabízejí nic nového. Jen to, co už jednou celých čtyřicet let, pod ochranou ruských vojáků a policistů, dělali. 
	Jedenáct procent občanů ten neúspěch neodradil. Chtěli, aby se opakoval, nebo si myslí, že mají komunisté dostat novou příležitost, aby tentokrát už konečně zavedli komunistický ráj, zářné zítřky, rovnost a spravedlnost, čili nějaký nový, dosud neznámý koncentrák v zadrátované zemi. Jedenáct procent voličů si myslí, že je možné komunisty pardonovat. Že jejich vládnutí nebyla odporná směs lži, krutosti, cynismu a pohrdání lidskostí, nýbrž jen takové panování s chybami. To si v Polsku nemyslí nikdo. 

Dost zvláštní jev 

Po každých volbách ubude komunistům pár procent. Letos procento a půl. V roce 2006 udělali větší skok. Z osmnácti a půl na necelých třináct procent. Spočítejte si, kolikery volby musí ještě přijít, aby komunismus zmizel za horizontem našeho vidění, jako hnutí, které už žije jen v dějinách, v Koreji a na Kubě. A i v těchto zemích přežívá už jen jako rodinná tyranie. 
	Vtipálci připomínají, že české komunisty před rychlejším vymíráním chrání kvalita lékařské péče a prodlužující se délka života. Je to vlastně dost zvláštní jev: český komunismus svůj zánik hrne před sebou jak buldozer. Bude to dělat ještě dlouho. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Otevřete politiku podnikatelům
4.6.2010    Mladá fronta DNES    str. 12    Názory
    Karel Steigerwald        
Haiku Karla Steigerwalda

Haiku po volbách nekončí – jako nekončí nic. Někteří lidé mívají sklony věřit, že vítězné volby přinášejí ráj. Zejména pak ti, kteří ráj před volbami slibují. Platí haiku: čím víc ráje se slibuje před volbami, tím víc pekla se po volbách dostaví. Nejlepší bývají strany, které říkají: pot a slzy. Takové strany však neexistují. 
	Už prvních pár dní po volbách nabízí tři pěkné náměty: Česká televize padla do rukou teroristů z Pásma Gazy. Druhý: ministerstvo vnitra je ohromný svinčík. Na každého tam něco mají. Komu padne vnitro do rukou, ten nás všechny zdusí. A do třetice: podnikatelé prý nemají v politice co dělat. Nejspíš proto, že v podnikání dokázali vydělávat peníze a postarat se o mnoho zaměstnanců. To politik nesmí umět. A nyní podrobněji: 
	Česká televize chce, aby ministerstvo zahraničí odsoudilo izraelský útok na nevinný konvoj propalestinských aktivistů. Názor ČT se s Palestinci shoduje. Zarážející je, že ČT nějaký názor vůbec má – a že jej prosazuje u státních politických úřadů. ČT žádný politický názor mít nesmí –má za (veřejné) peníze všech poplatníků informovat o všem, co se děje, nezávisle na všem, ze všech stran a o všech názorech na události. Stavět se na jednu stranu nesmí. Na stranu teroristů dvojnásob ne. Proč ředitel Janeček vydal televizi do rukou teroristů, není známo. Ale překvapující to není, vedení už léta nakládá s ČT jako s vlastním majetkem na straně jedné, na straně druhé jako se soukromou politickou palicí. Ale proč by to nedělal, když to jde. Mít k dispozici takovou hračku a tolik miliard musí těšit každého odpovědného pracovníka, který není nikomu odpovědný. Až dnes možná těm aktivistům z Gazy. 
	Trojkoalice se pře o křesloministra vnitra. Skoro nikomu není možné ho svěřit. Kdo ho bude mít, ovládne zemi. Vytáhne na nás všechno, co tam mají ukryté. Ovládne politiky, partaje, obchod i výrobu. Bude to jakýsi letenský car. Tak to vypadá podle politiků. Asi vědí, o čem mluví. Po dvaceti letech demokracie je demokracie nejchatrnější právě v tom nejvážnějším: v neochvějnosti zákona a v úctě ke svobodě lidí. Nejde o to, kdo se vnitra zmocní, nýbrž o to, kdo ho přeorá tak, aby nastala (snad postupně, když už ne náhle) vláda zákona a nikdo už se nemusel bát, co na tom vnitru na koho pečou. Všechny obavy politiků, chystajících společnou vládu, z druhých politiků, také chystajících společnou vládu, utvrzují lidi, že poměry v oboru práva a bezpečí jsou ještě horší, než si mysleli. A co teprve opozice. Jaké ta musí mít z vnitra obavy, když tam ani nemá svoje lidi, leda skryté, jako byl nezávislý straník Pecina. 
	Je kampaň proti VV. Jsou různé kombinace o prorůstání podnikatelů a politiky novou cestou – nevnikat do stran, nýbrž si stranu vytvořit. Nikdo neví, nakolik jsou ty obavy opodstatněné. Je jasné, že ztotožnění podnikatelů a vlády by odstranilo korupci – podplácení by ztratilo smysl. Leda by se podpláceli podnikatelé navzájem. Ale to jsou jen takové žerty, strašidýlka z neznámého. Co to opravdu prorůstání politiky a podnikatelů je, neprozkoumal dosud pořádně nikdo. Protože se u nás má za to, že podnikatelé jsou darebáci, hodnotí se takové prorůstání negativně. Politika, který se nikdy neživil sám, protože není schopen vydělat si peníze jinde než v politice a ve spojení s podobně neschopnými kolegy, negativně nehodnotí nikdo. A přitom jimi máme politiku prorostlou snad od nepaměti. Přesto se věří, že moulingr, který pokazí všechno a neumí nic než dělat za cizí peníze dluhy a je chudý jak myš z kostela, dokud se nezahnízdí v politice, je pro občany užitečnější než schopný chlap, který umí řídit, vydělávat, podnikat a může být pro správu věcí veřejných velkým přínosem. Takže: otevřeme politiku schopným podnikatelům. Vždyť i stát je podnik. 
	Dnešní haiku je málo zpěvné a moc vážné. To víte, byly volby, čeká nás pozemský ráj. 

O autorovi| Haiku Karla Steigerwalda, komentátora MF DNES
Foto popis| O autorovi| Haiku Karla Steigerwalda, komentátora MF DNES
Foto popis|

Jakou vládu?
1.6.2010    Mladá fronta DNES    str. 10    Názory
    Karel Steigerwald        
Dvě absurdity a koalice rozpočtové odpovědnosti

Konat dobro je nevděčné. Je to konání, které se rádo obrací v opak. Uskutečnit svět předvolebních slibů bude nesmírně pracné, a pokud trojkoalice splní za čtyři roky alespoň polovinu z nich, sláva jí.

Bohuslav Sobotka, zastupující šéf ČSSD, považuje za absurdní, aby vládu sestavovala ODS, protože byla ve volbách druhá a ztratila mnoho hlasů. Já si naopak myslím, že by absurdní bylo, kdyby jednání o sestavení vlády řídil Sobotka. S kým by jednal a o čem? Jediným partnerem, který se Sobotkovi k jednání nabízí, jsou komunisti. Narážejí na sebe dvě absurdity, moje a Sobotkova.
	Co Sobotka svým požadavkem sleduje, není jasné. Kratší či delší formální divadlo bez obsahu, v němž ČSSD chodí od dveří ke dveřím, všude zvoní a nikde jí neotevřou? Chce se tomu Sobotka (a celá sociální demokracie), místo aby se s noblesou poděkoval, skutečně vystavit? Má snad za lubem něco onačejšího? Nějaký nákup lidí? Chce oslnit osmnácti dobrovolnými uprchlíky ze stran, které se s ním spolčit nechtějí? Nebo si dokonce myslí, že slova politických šéfů, jimiž koalici s ČSSD veřejně a opakovaně odmítli, jsou jen cáry vzduchem poletující, které politici za jiných okolností či po nějaké Sobotkově nabídce vezmou zpět? To by byl hodně otrlý a skeptický pohled na politickou scénu.

Dusno kolem ministerstva

Co je tedy absurdnější? Kromě komunistů všichni ve Sněmovně zastoupení už (bez Bohuslava Sobotky) o vládě jednat začali a všechno ukazuje, že zatím úspěšně. Výskyt zrádců a přeběhlíků je naprosto nepravděpodobný. Ne proto, že by se politici náhle polepšili, ale proto, že Sobotkova ČSSD nemá co poskytnout, zatímco trojkoaliční partneři si mohou navzájem nabídnout ledacos.
	První zprávy jsou dobré: snížit platy politiků, snížit hranici imunity a počet funkcionářů v parlamentu. Lidé to uvítají, i když z hlediska rozpočtové odpovědnosti je to bezvýznamné – výdaje státu to ovlivní nepatrně. Dobrým signálem je také informace, že ve vedení Sněmovny nemají být komunisti, protože k takové politické laskavosti pro extremistickou stranu není žádný důvod. Naopak demokratická opoziční ČSSD ve vedení místo mít má, protože k tomu důvod je. Stálo by za úvahu (asi někdy v daleké budoucnosti), jestli opozice nemá mít ve Sněmovně nějakou vůdčí pozici jednou provždy. Vládní předseda Sněmovny – to není nikdy příliš pěkný pohled. Přirozeně také běží boj o ministerská křesla. Dusno je kolem křesla ministra vnitra, které chtějí véčkaři, nebezpečně blízcí soukromé bezpečnostní agentuře. Už z řečí předsedy Johna o státu a byznysu plyne, že by sami véčkaři měli takovou podezřelou variantu zamítnout. Avšak politika je něco jiného než řeči, to platí i po volbách. Spojovat vnitro s byznysem v podobném oboru by bylo dost chucpe i pro staré dinosaury, natož pro dinosauří mláďata.
	Kalousek, který po volbách náhle ztratil dinosauří cejch, se asi dočká křesla ministra financí. Není to úplně od věci, i když za Kalouskem leží reformní torza Topolánkovy vlády. Heslo o rozpočtové odpovědnosti vlády a reformách nebude ležet jen na jeho bedrech. Bude se týkat celé vlády, nejen jednoho ministra. Schwarzenbergovo zahraniční křeslo je zřejmě pevné. Vondrovo taktéž. Zahraniční politika státu, rozkolísaná Paroubkovými inklinacemi do všech směrů, by se měla vrátit na pevnou půdu euroatlantické aliance. (Patří už k tradici, že naše sociálnědemokratické vlády tuto bezpečnostní vazbu s chutí narušují. Americké rakety v NSR, podporované tamní vládou socialistů, to je u nás skoro utopická představa.) Zmínku si zaslouží i ministerstvo kultury, politiky opomíjené, protože mocensky nezajímavé. Česká kultura by si konečně zas zasloužila reprezentativnějšího a zajímavějšího ministra typu Tigrid nebo Dostál, než jí osud už dlouho v podobě rozjívených herců a nevýrazných byrokratů naděluje – pokud ovšem nějaké ministerstvo kultury opravdu někdo potřebuje. Což lze chápat jako námět k zeštíhlování státu, o který se v této chvíli nikdo nezajímá.

Cesta do pekla

Dohody o ministrech budou (a už jsou) zatíženy nejistotou, s níž si strany do útrob vzájemně hledí. Snazší je v prvním kole dohadování o společném programu. Likvidovat postupně a tvrdě státní dluh chtějí všichni, bojovat proti korupci také. V druhém kole vznikne spor o agenta provokatéra nebo o akcie na doručitele, což jsou líbivá volební hesla. Pro rozdurděné voliče velmi vhodná, ale plná právních (v případě agenta provokatéra) i technických (zrušení akcií na doručitele) problémů, které jejich účinnost předem zpochybňují. Představa, že státní úředníci svádějí jiné úředníky ke korupci je orwellovská a místo boje proti korupci by se lehce mohl vyvinout drsný svět státem řízených a lehce zneužitelných udavačů. Akcie na doručitele snad ani nový zákon nepotřebují: stačí, když do soutěže o veřejné zakázky nebudou přijaty firmy s neznámými vlastníky. Firmy si samy mohou rozhodnout, jestli chtějí mít tajné majitele, nebo veřejné zakázky. Ale korupčník, nezapomínejte, se dokáže skrýt i za postavy majitelů známých.
	Konat dobro je nevděčné. Je to konání, které se rádo obrací v opak. Kritiků demokratických žvaníren a demokratických zlodějen zažily dějiny svobody hodně. Ale ne všichni přinesli lidem něco užitečného. Do pekla, jak říká přísloví, se chodí cestou dlážděnou z předvolebních slibů. Uskutečnit je bude nesmírně pracné, a pokud trojkoalice splní za čtyři roky alespoň polovinu z nich, sláva jí.

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Tak pozor na ni v této době nadšení. Vpravo od levice
31.5.2010    Mladá fronta DNES    str. 14    Názory
    Karel Steigerwald        
Potíže hor jsou za námi. Čekají nás potíže rovin 

Nic se neděje dvakrát, dnešní trojkoalice je jiná, než byla ODS, ODA a KDU-ČSL v letech devadesátých. Ale láska Čechů k nesvárům, ke zradám a podlostem se nemění. 

České voličstvo může nějaký čas obdivovat samo sebe. Republika se vyhnula potížím řeckého typu. A nejen to, vynořuje se naděje na snížení hladiny hulvátství v politice. A můžeme se snad dočkat i vážného zahájení klíčových reforem, s nimiž si léta politická reprezentace nevěděla rady a pro něž se nikdy nenašla dostatečná parlamentní podpora. 
	Vznikne, alespoň to tak zatím vypadá, nejsilnější vláda, jakou Česká republika kdy měla. Mohla by vzniknout i velmi rychle. Voliči řekli dost zřetelně, co chtějí a co nechtějí. Napsat koaliční dohodu by neměl být pro tři středopravé (jak se nyní neurčitě říká) strany žádný problém. Ideově jsou si bližší, než bývala ODS s KDU-ČSL nebo se zelenými. 

Devatenáct přeběhlíků není k mání 

Oběma levicovým stranám zůstává opoziční role. Je zbytečné, když ČSSD předstírá, že tomu tak nemusí být. Možná že skutečně patří k nepsané politické kultuře, aby prezident pověřil prvním pokusem o vytvoření vlády nebo pokusem o jednání o přípravě vlády představitele nejsilnější strany. Ale k politické kultuře by také patřilo, kdyby Sobotka toto pověření vzhledem k reálné politické situaci a výsledkům voleb na místě s díky odmítl. Levicová dvojice má nulový koaliční potenciál, energicky vytvořený Paroubkovým vedením a stěží může nějaká koaliční jednání markýrovat. Mohla by maximálně nakupovat přeběhlíky. Byl by to však podnik nesmírně ošemetný. Protože by těch přeběhlíků potřebovala nejméně 19, je jasné, že se tomuto svinstvíčku konečně vyhneme. Kdo si ale myslí, že nás čeká jakási pohodová politika, mýlí se. 
	Potíže hor jsou díky moudrosti voličů za námi, připomeňme starého levičáka Brechta, čekají nás ale potíže rovin. Vláda, která může vzniknout snadno a rychle, bude mít velmi nesnadnou existenci. Žádná ze tří stran, pišme už teď vládních, není dostatečně stabilní, jasná a čitelná. 
	Vtipálci říkají, že úspěch TOP 09 je největším úspěchem lidovců. Něco na tom je. Kolik je v topce lidovectví, kolik křesťanského demokratismu a co jsou to vlastně ti Starostové, není zřejmé. Sestavování vlády a jejího programu něco sice už naznačí, ale rozhodující bude chod vlády. Kdo si vzpomene na lidovecké chameleony, musí zneklidnět. Sám Kalousek má na krku krkolomný přemet od ODS k vládě s komunisty, který dodnes přesvědčivě nevysvětlil. Ale věřme, že lidovectví zůstalo za branami Sněmovny a že TOP 09 naopak do vlády přinese to nejlepší z KDU. 
	Dobře na tom není ani ODS. Její vnitřní krizi pochopili i voliči a dali straně vážné varování. Podle slov Petra Nečase také poslední šanci. Jaká proměna se v ODS odehraje, jak bude bouřlivá a do jaké míry se promítne do chodu vlády, nelze předvídat. Jisté je, že proměna ODS musí být hodně hluboká a hodně zásadní nejen ve výměně person, nýbrž i v proměně politické praxe. Metaforicky řečeno, ODS musí vyměnit pyšné terénní křižníky za obyčejné škodovky a odšroubovat podezřelá symetrická čísla. 

Ctnostní, ale neznámí 

Nejhůř je na tom miláček lidu, strana Věcí veřejných. Zahltila nás všeobecnými líbivými hesly. Vyšla vstříc lidové touze po odstranění nepořádků. Co Paroubek prodával chybně s brutalitou a hulvátstvím, nabídly věci Veřejné se šarmem spravedlivých otců zachránců. Že je to strana (či možná jen uskupení) naprosto neprůhledná a nevyzkoušená, v předvolebním zápalu nikdo nezkoumal. Seznam morálně správných požadavků jako program postačil a u voličů měl úspěch. Co se však za seznamem skrývá, nikdo neví. Místo švarných mládenců a krásných panen s nejlepšími plány a úmysly může do politiky vtrhnout stádo mladých, dosud nenažraných dinosaurů, což se politickým stranám, které se tak bombasticky ohánějí mravností, často stává. 
	Navíc si nikdo nemůže být jistý, jestli straníky VV skutečně spojuje nějaká ideologie a přiměřená loajalita k ní, nebo zda to jsou jen egoističtí sólisté vstupující do politiky s úmysly, které nikomu nebudou předem věšet na nos. Už samy Johnovy sedmimilionové (protiústavní) úpisy naznačují, že vedení VV si není členstvem tak zcela jisto, bohužel to také naznačuje, že VV nejsou metody hodné republikánů zcela cizí. 
	Koaliční vládu čekají tři zdroje potíží a těmi zdroji jsou všechny tři vládní strany. Průběžná rekonstrukce, vyjasňování politické praxe, hledání vlastní identity, to vše může vytvořit velmi nebezpečné pole nášlapných min, které ta všechna krásná předsevzetí dnešních dnů mohou vyhodit do vzduchu. Vzpomínka na bratrovražedné koaliční boje ODS, ODA a KDU-ČSL v 90. letech dosud nevybledla. Tehdy ty často zbytečné boje nakonec rozbily středopravou koalici a předaly vládu v zemi na 12 let levici, chaosu a vládám na tenké niti jediného hlasu. 
	Nic se neděje dvakrát, dnešní trojkoalice je jiná. Ale láska Čechů k nesvárům, ke zradám a podlostem se nemění. Tak pozor na ni v této době nadšení. 

O autorovi| Karel Steigerwald komentátor MF DNES
Foto popis| O autorovi| Karel Steigerwald komentátor MF DNES
Foto popis|

K diskusi o střílení komunistů
26.5.2010    Mladá fronta DNES    str. 10    Názory
    Karel Steigerwald        
Haiku Karla Steigerwalda komentátora MF DNES 

Celé dětství nám opakovali slavné haiku spisovatele Drdy, že z hlediska vyššího principu mravního vražda na tyranovi není zločinem. Nacismus byl spolehlivě mrtev a odsouzen, opakovat to haiku, týkalo se atentátu na Heydricha, bylo bezpečné a v souladu s většinou lidí, krom snad zbylých nacistů. 
	Když padla komunistická tyranie, začalo být celé hledisko vyššího principu mravního podezřelé. Vražda je vražda, tyran netyran, převládlo hledisko nižšího principu mravního. Rehabilitovat lidi, kteří vraždili komunistické tyrany, bylo náhle problematické. Starý Drdův profesor k tomu raději mlčel. Každý ví, že tímto píšu o bratrech Mašínech. Plus Paumer, Švéda, Janata, na které se zapomíná. 
	V červnu, po volbách, vyjdou autentické deníky, které popisují jejich útěk na svobodu. Ve světle volebních výsledků, které už budete mezitím znát, si v nich můžete číst a znovu přemýšlet, zda je vražda na tyranovi zločinem, či ne. Pokud ovšem nebudou po volbách státní úředníci ty deníky stahovat z prodeje - v případě, že nynější zástupci tehdejších komunistických tyranů budou laskavostí Paroubkovy party zase u vlády. Nesmějte se tomu - když se minule vysílaly dokumenty z procesu s dr. Horákovou, komunisti protestovali - že jde o ovlivňování voličů, o které také šlo. Pokud budou příště u vlády, od protestů se mohou posunout k ráznějšímu zákroku. 
	Příběh odbojové party Mašínů a spol., nebo použijme u komunistů oblíbený termín partyzánské skupiny, je všeobecně dobře znám. Kniha přinese mnohá nová fakta a autentický záznam dobových událostí. Lidé tyto úspěšné partyzány většinou považují za vrahy. Krajní mezí vlídnějšího posuzování je výrok, že to hoši dobře mysleli, ale že to s tím vražděním přehnali. Parašutisti, kteří zabili Heydricha, měli vlastně štěstí, že se k atentátu nepřichomýtl nevinný kolemjdoucí - hned by byli spíše vrahy, kteří to přehnali, než partyzáni, nástroj spravedlivé odplaty. 
	Z každého zastřeleného komunisty je i dnes poprask mnohem větší, než jaký se strhne nad komunistickými vraždami obyčejných lidí! (Nezaměňovat s obyčejnými lidmi volební kampaně ČSSD.) Komunisti mají v dějinách vyhrazena speciální asymetrická práva. Asi jsou správci nižšího mravního principu, podle nějž vražda komunistického tyrana zločinem je. Vsadil bych se, že i na tento článek budou komunisté reagovat pokřikem, že vyzývám k jejich vraždění. Ale ono by stačilo pořádně je kopnout do zadku. 
	Příběh Mašínů bude českou společnost provázet ještě dlouho - jako noční můra, trauma a palčivá otázka: Zastřelit, či nezastřelit komunistu? Komunismus nepadl ve vrcholné chvíli krvavého řádění, nýbrž mnoho let potom, kdy se jeho krutost projevovala malátnou pitomostí, slizkou žoviálností a přičinlivým kariérismem milionů lidí a lidiček, kteří ani jiný způsob existence už neznali. Vrazi zemřeli či se změnili v bezmocné starce. Moc přebrali prasohlavové, žvanící vytahaní tesiláči a inteligentní kariéristi. Do těch by asi nestříleli ani Mašínové. Naopak, dnes takové figury někteří lidi zase volí. 
	Vydání deníků bratří Mašínů přináší aktuální téma přímo k volebnímu dni: komunisty všeho druhu nestřílejte. Stačí je nevolit. 

Foto popis| Foto popis|

Co mi píše švarcenberskej pytlák
21.5.2010    Mladá fronta DNES    str. 12    Názory
    Karel Steigerwald        
Haiku Karla Steigerwalda komentátora MF DNES 

Švarcenberskej pytlák mi poslal pohlednici. Je na ní Kalousek v katolickém úboru. Pytlák mi píše, že Kalousek dá církvi 260 miliard korun. Církev tyto peníze nevyhodí na důchody, zdravotnictví či školství, nýbrž si je užijí církevní hodnostáři na ušlechtilou činnost mezi mládeží. Rozuměj, preláti budou tu mládež sexuálně zneužívat. My ostatní i s pytlákem si utáhneme opasky. 
	Nejdřív jsem myslel, že pytlák je z rodu důstojníků SS, kteří chtěli křesťanství vyhubit jako židáckou past. Oslizlá dikce pytlákova písma připomíná i komunistickou propagandu z 50. let, kdy bylo křesťanství opiem lidstva a kněžstvo určené k likvidaci. Pakmě napadlo, vždyť on to je příspěvek do volební kampaně, žádný historický výlet. Pytlák sám nepíše, kam patří. Musíme si ho zařadit sami. Není to těžké, podpisovat se ani nemusel. Všichni víme, kdo tyhle lidové nenávistné slátaniny produkuje. Na konci pohlednice chybí návrh na opatření: zatknout, zavřít, rozprášit. Do kostela dát brambory! Kdo si myslí, že jde o pytláka komunistu, mýlí se. Ti se do křesťanství po krvavé praxi zatím tak olezle nepletou. Kdo další zachází dnes s církví tak sprostým a primitivním způsobem? A jaké lidi ten pytlák na svou pohlednici láká? 
	Kdysi jsem vyslechl rozhovor dvou důstojníků o hnusné knize a o problémech s vojíny, kteří ji v kasárnách šířili. Důstojníci měli řešení. Dali vojíny na krmiče prasat, tam ať si chacha tu hnusnou knihu čtou. Teprve když řekli, že ateistická výchova má své mouchy, pochopil jsem, co myslí tou knihou. Byli to sourozenci mého pytláka. A co mi to vlastně pytlák napsal? Jedno velké rozsáhlé haiku:Já, který jsem se podepsal jako švarcenberskej pytlák, jsem ubohé lidské prase, vnitřně zasviněné nenávistí, hrubostí a chutí dát každému přes držku, kdo je slabší než já. Představuji spodinu a jsem spolehlivou oporou všech hulvátských krutovládců. Vždy jsem poskakoval kolem jejich trůnů a chňapal po tom, co z jejich stolů odpadlo. Bedlivě jsem vždy hlásil, kdo myslí jinak, kdo neposlouchá, kdo má svou nepřátelskou hlavu. Když to bylo riskantní, byl jsem anonym, když se rozdávaly výsady, měl jsem uniformu vítězů. Dnes jsem švarcenberskej pytlák, zejtra budu ministrem kultury, protože mám kulturu rád, nejvíc kytaru. Také umím psát, protože jsem psával posudky, zamítal žádosti a doporučoval seznamy těch, kdo ano, a těch, kdo nikdy. 
	Našli byste mě všude, kde se vylučovalo, zatýkalo a rabovalo. Organizoval jsem JZD. Hlásil, kdo zůstal v cizině a kdo poslouchá Hlas Ameriky. Přiděloval jsem poukazy na auto, výjezdní doložky, v dílně jsem lepil známky ROH, KSČ a SČSP. Nacvičoval jsem na spartakiádu, později jsem pracoval na ředitelství. Možnosti byly. 
	Dnes jich je míň, proto jsem zatím jen jakoby pytlák. Rozumějte, pytlák je v revíru něco jako rozvědčík. Neviditelnej, voči dokořán, tu kápnu jedu vo farářích, tu kápnu lží vo státním dluhu. Voboje rozumně pro naši věc, kvůli pravdě. Tak pro budoucnost pracuju. Účastním se předvolební kampaně. Agituji a lžu, abych nebyl nápadnej. Sháním do jednoho houfu mně podobné, abychom převzali tuhle republiku, než ji popadne církev a Kalousek se židákama, kterýžto Kalousek je stejně jako církev namočenej v ušlechtilé činnosti mezi mládeží. 
	Slušný lidi si myslí, že jsem hnusnej, jakási suterénní usazenina, od které se každý odvrátí. Ale kde je máte, ty slušné lidi? A kolik lidí jde za mnou, za pytlákem? Říkám, že jsem švarcenberskej, abych dožral knížete Karla. Takovej pytel lidské shnilotiny, jako jsem já, bystrej přícucka na každé lidské špatnosti, a prej – knížecí pytlák! To už musí knížete nějak rozvzteklit. Já jsem pytlák politickej. Potřebuju zas nahoru, na výsluní. Byly doby zlé, já v pozadí. Dneska lezu nahoru! Také díky vám, slušní lidé. Už se těším, jak vám zamítnu žádost. 
	Co dodat? Nějaké chytré haiku? Jedno mám: ach jo... 

Foto popis| Foto popis|

Volte plýtvaly
18.5.2010    Mladá fronta DNES    str. 10    Názory
    Karel Steigerwald        
Politika v ponurém světle Kalouskovy složenky 

Volič, který nepochopí podstatu státního dluhu, je zcela bezmocný vůči kanonádě primitivní politické reklamy, jejíž ubohost většinu lidí pobuřuje. 
Ale mediální kejklíři věří, že je účinná a že jí podléhají i ti, kdo na ni nadávají. 

Kalouskova složenka vyvolala velký rozruch. Většina těch, kdo se veřejně vyjadřují, ji odsoudila jako provokaci, která překračujemeze slušnosti. Divousové mluvili o vyvolávání paniky. Jiný předvolební jev asi tolik reakcí nevyvolal. Například plakát, na kterém ČSSD tvrdí, že chřipka bude stát čtyři nebo kolik tisíc, a zub tolik a tolik stovek, zůstal bez ohlasu. 
	Na rozdíl od této lži (a mnoha jiných předvolebních) Kalouskova složenka říká pravdu. Kdo se podívá na státní rozpočet, může se o tom přesvědčit. Takový dluh tu je a splácí ho nikoliv naši děti a vnukové, na které se otrlejší mohou třeba i vykašlat, nýbrž už teď my všichni. Přesněji, nesplácíme dluh, ale jen úroky z něj! I to si každý ve státním rozpočtu může přečíst. Kdo se podívá na to, jak za posledních dvanáct let státní dluh rostl, snadno zjistí, kdo ho způsobil hodně a kdo méně. Podstatně větší díl způsobila vláda ČSSD, menší vláda koalice s ODS v čele. Příčina dluhu je jednoduchá: stát vydává víc, než přijme. Tuto jednoduchou příčinu změnit je nesmírně těžké. Loňský Janotův balíček, který s tím chtěl začít, rozcupovala sněmovní koalice ČSSD a KDU-ČSL plus nezařazení. 

Co všechno by měl znát volič 

Přesto je tato přehledná situace předmětem předvolebních bitev. Čísla nic neplatí, lže se z plna hrdla. Rozhodčím těch předvolebních bitev jsou voliči. Kalouskova složenka je prý zděsila. Omdleli, skončili u psychiatrů, možná zapálili dům a ubili děti. Na Kalouska se to všechno sesypalo. Zcela podle oblíbené zásady, že fakta neplatí. Když uvážíme, že voliči se mají rozhodovat v mnohem složitějších tématech, než je celkem jasná výše státního dluhu a podíl politických stran na něm, měli bychom propadnout depresi. Jak se asi voliči vymotají ze záhad financování zdravotnictví, z problémů s penzemi, s ubohou úrovní práva v republice a z dalších složitých a vážných problémů, jak je včera v deseti bodech přesně vypsal kolega Buchert? 
	Volič, který nepochopí Kalouskovu složenku, se asi nevyzná v žádném z těch témat, a je tedy zcela bezmocný vůči kanonádě primitivní politické reklamy, jejíž ubohost většinu lidí pobuřuje. Ale mediální kejklíři věří, že je účinná a že jí podléhají i ti, kdo na ni nadávají. Můžete si poznamenat skeptický a dost katastrofální závěr: ve volbách nevítězí, kdomá rozumnější návrhy a lepší pověst, nýbrž kdo do vás pere větší hlouposti, lži, sladká hesla a podprahové obrázky. Vlády se tedy nutně musí skládat z reklamních mistránků, kteří vás nejlépe ze všech vodí za nos. Ostatně minulost lidstva ukazuje, že tomu tak často skutečně bylo. Není žádný důvod, aby tomu dnes bylo jinak. 

Kdo nepochopil, ať nehlasuje 

Kalouskova složenka, celkem přehledný vtip, který někdo může považovat za blbý, jiný za dobrý, ale nikdo za nesrozumitelný, naše voličstvo osvítila ostrým světlem. Jak chce lid, zdroj moci ve státě, o svém státě rozhodovat, když Kalouskovu složenku nepochopil? 
	Před časem se prodávalo zahradní čerpadlo s tímto návodem: Zásuvku zasuňte do zástrčky. Hadice přišroubujte ke šroubení. Stiskněte tlačítko zapnuto. Přístroj nesmí používat děti do 12 let a ten, kdo nepochopil tento návod. Pro českou politiku je to inspirativní. Kdo nepochopil čerpadlo a Kalouskovu složenku, neměl by mít volební právo. 
	Ve skutečnosti obsluhu čerpadla až na marginální výjimky pochopí každý, kdo kropí zahradu. Podobně každý občan s volebním právem, až na tytéž výjimky, které nepochopí čerpadlo, pochopí Kalouskovu složenku. To jen politici ji vřadili do kolotoče předvolebních trivialit a navádějí voliče, aby se té složenky chopili jako klacku proti Kalouskovi. Nabízejí lidem lákavé heslo: dluhy ať platí politici, my lidi jsme je nezpůsobili. 
	Není to pravda. Lidé se státních dluhů dožadují, vynucují si je na vládách všemi prostředky, stávkují, demonstrují, zastavují vlaky a bojují za své domněle oprávněné zájmy. Politiky, kteří nejvíc slibují, nejraději volí. Politici by dluhy nedělali, kdyby se voličů nebáli a kdyby neobjevili úžasný korupční potenciál v systému, kterému se říká sociální stát, ale kterému by lépe seděl název stát politické korupce. Na toboganu této korupce sedí snad celá politická reprezentace. Dobře ví, kam to všechno sviští, ale seskočit má odvahu málokdo. Kdo nejede, neslibuje, nerozdává, nebude zvolen. Zbytečně radí Cyril Svoboda, pošlete tu složenku Kalouskovi do Bechyně. Sám jede po stejném klandru. Naposled při podzimním rabování Janotových úspor, ve znamení volebních lákadel, nikoliv úvahy hospodářů. Volte nás, protože nejvíc rozdáváme. 
	Jestli Kalouskova složenka někoho opravdu poděsila, zaplaťbůh. Ale nevěřím tomu. Lidé mají ze všeho legraci, i z Kalouska. Šklebí se, nadávají a rozhodují se podprahově. Nejlepším příspěvkem do volební kampaně jsou zachmuření politici v temných barvách se zavilým pohledem vedle těch jasných maturitních tváří s úsměvem šťastného blbce. To zabere. Jen nevím jak. Chytly se tohoto oduševnělého postupu strany všech směrů. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Staré dinosaury nahradí mladí dinosauři
15.5.2010    Mladá fronta DNES    str. 13    Názory
    Karel Steigerwald        
Mít politickou stranu plnou mravnosti je mravné. Když se do té strany přimotají problematické postavy třebas typu Škárky a když se sám předseda motá v nějakém záhadném tanci smiliony z veřejných rozpočtů, má taková správná strana pochopitelně potíže. Postava typu Škárky, když jí vyčítají politicky pochybené výroky, má po ruce stejně pochybnou omluvu: Nevěděl jsem, když jsem ty výroky stvořil, že budu kandidovat do parlamentu. Naznačuje tím potřebu nového mravního přikázání, dost nad rámec Bible: Jednej tak, jako bys v budoucnu měl být politikem. 
	Věci veřejné postupují razantně: vyhodí z politiky staré dinosaury, odstraní úplatkáře, vymetou podnikatele propojené s politiky, zatočí se simulanty, kteří polykají sociální dávky neoprávněně, a z našich hezkých a upravených veřejných prostor vyženou opilé tuláky všech barev. Pravděpodobně odstraní i ostatní zla naší doby, která vás napadnou, včetně těch, která se v budoucnu teprve objeví. 
	Politické počínání Věcí veřejných je neobyčejně naivní, jak to ostatně odpovídá poměrům v naší politice. Sestavili svůj program jako vějíř lákadel, za který by se nemusely stydět ani partaje mnohem profláknutější. Právě pro tuto dovednost je začali naši nejslavnější populisti a lháři nenávidět. Dětinská naivita spočívá ve víře, že z takové nabídky politických laskominek se skládá politika. Neskládá. Nabídka má jediný smysl, účel a cíl: nachytat voliče za každou cenu. Záběr má široký: pravičáky nachytá na uvážlivé finance, levičáky týmž dechem na finance bujaré. Liberálům pomotá hlavu řečmi o svobodě a toleranci. Ostře si přitom vyrazí na Romy, to zaujme plešouny. Sliby o vyhlazení všech velkých zlodějů nadchnou každou hospodu, protože velké zloděje chce vyhladit každý, i hospoda plná menších zlodějů. 
	Věci veřejné připomínají Unii svobody. Stejná velkohubost, stejně nabubřelé sliby. Stejný raketový vznik z výhodné souhry politických okolností. Voliči touží po změně, chytrý politik jim podstrčí svůj populismus, do kabátu změn zahalený. Prozření bývá tristní pro obě strany. 
	Nejlákavějším heslem VV je to o odstraňování starých dinosaurů. Vychází z ideje, že staré je blbé a vyřízené, zatímco mladí oslové prý hýkají mnohem lépe. Není to pravda. Staří dinosauři bývali, jak říkával Jan Werich, mladými dinosaury. Ti se nyní navalí do volných lavic. Kdo věří mládí, dělá chybu. Významné zlo světa vždy zaváděla agilní mládež. Mladým věřil (a snad věří dál) Václav Havel. 
Jeho mladí dopadli včas špatně. 
Významným mladíkem je slavný Gross, který zahýkal, jak by si žádný starý dinosaurus snad netroufl. Jaká opravdová politika se za těmi slibymladých dinosaurů skrývá, nikdo neví. Nejspíš žádná. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Rasový proces
12.5.2010    Mladá fronta DNES    str. 10    Názory
    Karel Steigerwald        
Exemplární trest, nebo naděje na časy lepší spravedlnosti? 

Kdo hlásá vyhubte nižší rasy, bijte kulaky, zapalte domy Romů, toho nesmí překvapit, že k tomu nakonec dojde. Nemůže také říkat, to jsem nechtěl, to jsme neplánovali, to špatní lidé pokazili naši víru a naše správné záměry. 

Žhářský útok z Vítkova se včera dostal před soud. Z rasových útoků poslední doby je to asi ten nejkrutější a s nejhrůznějšími následky. Pachatelé se budou u soudu vymlouvat. Advokáti už jim poradí, jak vinu a následný trest šikovně zmenšit. Budou tvrdit, že nevěděli, na koho zápalné lahve házejí, že Romům ublížit nechtěli, že dům považovali za neobydlený sklad (kradeného) zboží a že ani netuší, kdo to byl jakýsi Adolf Hitler, na jehož počest útok podle žaloby podnikli. Na soudu bude, aby se v příběhu zorientoval a nalezl spravedlivý trest. 
	Žaloba je, zdá se, dobře připravena. Pachatelé byli nalezeni, vyšetřeni a jejich čin je dobře zdokumentovaný, což u těchto případů nebývalo pravidlem. Od dob, kdy nikdo nic a nikoho neviděl, nic nevěděl a policie také nic neodhalila, je to bezpochyby pokrok. Pokud i příští podobné zločiny budou řešeny se stejnou důkladností,může se nad rasistickým násilím v České republice i stmívat. 

Snad se úřady nechtějí zalíbit 

Krutostí a neblahými následky je vítkovický útok mimořádný a do nebe volající. Bezpochyby otřásl celou společností a možná i těmi krvavými národorasisty. Otázkou je, jestli orgány činné v trestním řízení projevily úspěšnou iniciativu proto, že se svou práci už naučily dělat lépe, nebo jen proto, že ve Vítkově šlo o otřesný čin exemplární, a exemplární má být proto i trest. To by bylo samozřejmě špatné, každý čin (nejen) tohoto typu mábýt potrestán, trest exemplární je trest neblahý. Obvykle jen zastírá všeobecnou nefunkčnost či bezmoc příslušných orgánů. Nesleduje zájem spravedlnosti, nýbrž zájem nějakých úřadů, které se exemplárností trestu chtějí jen zalíbit. 
Zažili jsme to před několika dny v případě politické facky spáchané na Sobotkovi. Čin je to samozřejmě nesouměřitelný s Vítkovem, volání po exemplárním trestu mělo být jen nástrojem politické reklamy. Každý trest, ať už za facku nebo za rasovou ukrutnost, musí být podle zákona a spravedlivý, přesný a nepochybný. O exemplárnosti trestů, byť je jakkoliv svůdná, zákon nic neví a vědět nesmí. Exemplární trest náleží mimozákonným exekucím na náměstích, popravištích a jiných pódiích krutosti a pomsty. 
	Prozatím věřme, že proces nad pachateli z Vítkova nebude exemplárním aktem předvolební politiky, nýbrž blýskáním na lepší časy celonárodní politiky protirasistické. Soudu přejme přísnou, ale uvážlivou a neochvějnou spravedlnost. Obžalovaní mají velkou příležitost na vlastní kůži ocenit smysl politiky. Každá politika má svou váhu. Nejsou to jen slova vyřčená do větru, jen křik, vášnivé burácení na pochodu, fangle a hesla. Možná zarazí i ostatní rasistické plešatce, že následkem pochodů, toho politického tyátru, je náhle bolest, utrpení, krutost. Kdo seje nemilosrdné teorie, i kdyby jimi stokrát chtěl lidstvo (či jeho část) podle svých představ napravit, nemůže se divit, že se dočká i nemilosrdné praxe. Kdo hlásá násilí a krutost, nemůže se divit, že se násilí a krutost prosazují. 
	Vždymě udivovalo, proč komunistické přesvědčení o zářné marxleninské budoucnosti lidstva v hlavách nevybledlo, když oči komunistů uviděly a uši uslyšely třeba jen pláč nevinných žen, které aktivisti rvali při násilné likvidaci kulaků z rodných statků. Anebo proč nacista, věřící ve vyšší rasy, neznejistěl, když SA-mani tloukli staré lidi. V záři krutostimusí přece každá teorie v srdci lidí ochabnout. 
	Kdo hlásá: vyhubte nižší rasy, bijte kulaky, zapalte domy Romů, toho nesmí překvapit, že k tomu také nakonec dojde. Nemůže také říkat, to jsem nechtěl, to jsme neplánovali, to špatní lidé pokazili naši víru. Hitler říkal předem, co se stane s nižšími rasami. Lenin hlásil, jak zatočí, až získá moc, s vykořisťovateli včetně kulaků a jejich dětí. I ti dnešní žabaři krutosti říkají, co udělají s menšinami, s cizinci, s nepřizpůsobivými a tak dále. Nikdo nemůže být překvapen. 

Skladiště katastrof 

Dějiny nás učí, že krutost neochabuje. Naopak upevňuje se. Co udělají srdce čtyř násilníků z Vítkova, až jejich proces skončí? Ustrnou se nad krutostí, které se všichni čtyři dopustili? Budou mít tu krutost do konce svých životů před očima? A co udělají jejich kamarádi ze srazů, pochodů a jiných akcí? Leknou se sami sebe? Své nelidskosti? Nevím. Ostatně, co je mi po tom. Do srdcí nikdo nevidí a vše, co nyní říkají a budou říkat, říkají ze strachu před trestem. Lidská spravedlnost se upokojí, když trest přijde. Jestli se jim napraví srdce, je jejich věc, to my se nikdy nedozvíme. 
	A ještě jedno téma proces připomíná: problém Romů existuje. Velká část neromské společnosti jej vnímá dramaticky. Je celá desetiletí neřešený. Společnost je pokrytecká: Romy korumpuje sociálními dávkami. Problém tím zastírá a zvětšuje: už jsou generace Romů, které nikdy nepracovaly. Na tomto skladišti neřešených katastrof rasová otázka skvěle cizopasí a rozkvétá. Tresty rasovým násilníkům jsou na místě. Problém Romů však neřeší. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Krize sociálních států je tady
7.5.2010    Mladá fronta DNES    str. 14    Názory
    Karla Steigerwalda        
Haiku 

Protože máme na krku Řeky, připomeňme si haiku „Bosé děti se smějí bosému tatínkovi“. Říkávají ho východní Slované, když chtějí cizím vysvětlit, proč se bezdůvodně šklebí. Na nás a na Řeky se hodí. 
	Řecký pád je lahůdka, do které se s chutí zakousnou politici i ekonomové. Řekové mají, co chtěli. Žrali, hýřili, utráceli cizí peníze, teď pykají. My jsme rádi, že se nás to netýká, leda by chtěli Řekové, abychom jim přispěli, což se jim nepovede. Odborníci říkají: Tak to, Řekové, vidíte. A nedivte se. Laikovi, jako jsem já, se vkrádá do duše otázka: Řekl někdo Řekům před sedmi či devíti lety, co je logicky a nevyhnutelně čeká, jak to skončí? Neřekl. 
	Z téhož důvodu, proč to neřekli Řekům, neříkají to dnes nám. Jsou propočty, abychom byli klidní. Propočty, kam se řítíme my a s námi většina Evropy, neukáže nikdo. Proti rozumu každé uvážlivé selky, která říká, když děláš dluhy, máš dluhy, stojí vědeckopolitická symfonie slepců, kteří neviděli příchod řecké krize a nevidí příchod naší krize. 
	Řekové udělali totéž, co dělá celý bílý svět. Žili nad poměry, půjčovali si a nezkoumali, kdy a jak dluhy vrátí. Dohromady se tomu říká: sociální stát, solidarita, sociální smír. Jsou to jen lživé vějičky k činnosti nikoliv bohulibé, nýbrž ničemné: k politické korupci. Lidé volí správce (svých) veřejných peněz, kteří jim před volbami (a i po volbách) slibují a rozdávají v nejrůznějších dávkách, dotacích, příplatcích, subvencích, prostě hlava nehlava, veřejné peníze, které lidem průběžně v nejrůznějších daních a poplatcích zas berou. Politik, který málo slibuje a málo dává, není zvolen. Tak slibují a rozdávají všichni. Ryčně říkají: Solidarita! A myslí: Korupce! 
	Chytrý politik nezvyšuje daně. Je to moc vidět a lid by se zlobil. Chytrý politik dělá státní dluhy. Ty jsou neviditelné a lid o nich soudí, že se ho netýkají. K ničemu jinému než ke krachu tato politická korupce vést nemůže a ke krachu také logicky vede. U Řeků dřív, jsou divocí a horkokrevní, u sucharů Němců či Čechů později. Na bubnu se sejdou všechny státy, které politickou korupci pěstují a pod hesly, že lid má právo na tu či onu dávku, na ten či onen patnáctý plat a třináctý důchod, ji bezohledně rozvíjejí. Lidu se to líbí, každý chce něco brát, na co má právo a co si zaslouží. 
	Řekové zuří a patrně svou krásnou zemi potopí v Egejském moři. Radu jim těžko někdo může dát, všichni dělají totéž, jen ne tak hloupě. Do moře zahučí také, jinam politická korupce nevede. 
	Sociální stát, který už podporuje víc než polovinu obyvatel, se velkoryse zadlužuje a míří k rozvalinám. Jestli to EU smete, nebo povzbudí k záchrannému vypětí, není jasné. Nepochybné je, že nikdo, nejen Řekové, dávky od státu z rukou nepustí. Příliš dlouho učili politici svůj lid, žemá nárok a právo a co všechno že je zdarma. Kdo ty vládní dary bude chtít lidem brát, dočká se bouří, ohně a rozvratu. To povede k posilování vlád tvrdé ruky, různých druhů poloskrytých totalit, socialistického blouznění, polovojenských milicí a jiných neštěstí. Cesta ven existuje: vrátit sociálnímu státu jeho původní funkci: pomoc spoluobčanům v neštěstí. 
Volby nám brzy naznačí, jestli je to cesta použitelná, nebo jestli půjdeme i my cestou Řeků. 

O autorovi| Karla Steigerwalda, komentátora MF DNES
Foto popis| O autorovi| Karla Steigerwalda, komentátora MF DNES
Foto popis|

Politické komety
3.5.2010    Mladá fronta DNES    str. 12    Názory
    Karel Steigerwald        
Malé strany zazářily díky krizím v těch velkých 

Jak je to s nynějšími náhle zrozenými stranami? Jsou to komety bez vlastního tepla a s odraženou září? Nepochybně: nemají minulost, opírají se jen o jeden známý obličej, jsou nevyzkoušené, jako by byl teprve čas občanských fór. 

Letošní volby přinášejí novinku: malé, prudce vzniklé strany. Nejméně dvě z nich mají naději dostat se do parlamentu a překreslit politickou scénu republiky. 
	Stran, které spadly z nebe, už jsme zažili víc. Jejich osud byl jako osud meteoru: zazářily, začmoudily a zmizely. Zář vždy pocházela z falešného očekávání voličů: jsou noví, něco nesou. Záblesk vytvořily ty pidistrany, omámené prudkým vzestupem. Čmoud pak pocházel z jejich zániku a rozkladu, většinou provázeného trapností. 
	Dalo by se to popsat i jinak: naděje a vzestup, zánik očekávání a pád. Ministrany většinou vznikly na jedno téma, jedno použité, proti někomu, za jednu věc. Jejich politickým programem byla vždy všeobecná (a pravdivá) fráze spojená s neschopností reagovat na konkrétní politické problémy. Pokud se let těchto politických komet načasoval tak, aby zazářily v době voleb, měly trvání o něco delší. Pronikly do parlamentu, tam pak ve svitu poslaneckých prebend ku škodě státní kasy dlouho zanikaly. K jejich vzniku ale udělejme dvě důležité poznámky: prapříčinou vždy byl nějaký reálný nedostatek, krize, srážka v jiných stranách, prostě nějaký politický problém. Druhá poznámka: voličské zaslepení, byť dočasné. Co je nové, je strhující. 

Dinosauři noví a neznámí 

Samozřejmě se nabízí otázka, jak je to s nynějšími náhle zrozenými stranami. Jsou to komety bez vlastního tepla a s odraženou září? Nepochybně: nemají minulost, opírají se jen o jeden známý obličej, jsou nevyzkoušené, jako by byl teprve čas občanských fór. Na stůl položily tlusté volební programy. Ale za těmi programy nestojí zástupy zkušených matadorů. Malé strany naopak považují za přednost, že takové matadory (říkají dinosaury) na rozdíl od zdevastovaných velkých stran nemají. Místo nich nabízejí (chce se napsat) dinosaury nové a neznámé. A z krize velkých stran také žijí, z jejich těl sají sílu a přitažlivost. To se voličům musí líbit: nebudou krást, nebudou arogantní, nebudou dělat dluhy, znají cestu z krize, a když se dostanou k moci, všechno zlepší. Pokud by vás napadlo nějaké zapomenuté dobro, přihlásí se k němu také. Proč by jim měl volič věřit, je záhadné. Zatím nikdy nic nezlepšily, neosvědčily nic krom slibů a přísah. Jenže nové je nové, voliči jim věří a nejméně dvě z nich do parlamentu dopraví, třebaže je to riskantní a nevyzkoušené. Ale co, všechno nové jednou začalo. 
	Prezident Klaus považuje tyto amorfní a nečitelné strany za nebezpečí pro demokracii. Jsou ideově neukotvené, nemají žádné členstvo a lze je snadno převalit v pravý opak. Nebezpečím pro demokracii mohou ale být (a také právě v těchto volbách zatraceně jsou) i velké parlamentní, ideově ukotvené strany se členy a s tradicí. Nevím, jestli se v této chvíli má česká demokracie bát víc neukotveného Schwarzenberga než ukotveného Paroubka. Hrozbou pro demokracii je nepochybně mnohem víc ideově ukotvený udavač Filip než ideově prázdný John. Tou hrozbou není udavačství, nýbrž právě ta ideová ukotvenost komunistického předáka. 
	Malé strany zazářily díky krizím v těch velkých. Z jedné strany Zemanovi resuscitovaní dinosauři proti Paroubkově brutalitě, z druhé strany se lidem zklamaným z politických výkonů ODS nabízejí hned dvě nové partaje. Svou roli urychlovače sehrál i bezskrupulózní rozklad lidovců. Pokud se velkým stranám ty malé komety nelíbí, měly včas víc dbát na vlastní mravy a nemusely je dnes mít v kožichu. 
	Prezident tím nebezpečím asi myslí možnost, že pidistrany, které se dostanou nahoru, vytvoří po volbách zcela neočekávané koalice. Spřátelenou trojici Paroubek, Schwarzenberg, John si dokáže představit jen politický blázen. Ale i kdyby se to z nějaké virulentní infekce stalo, novinka by to nebyla. Divné povolební koalice, o nichž se voličům nezdálo, už jsme zažili víckrát. Demokracii to vždycky poškodilo, ale nezničilo. Politických zrůd v parlamentu jsme také měli dosyta. Letošní nabídka malých stran naopak vypadá oproti starým časům víc než dobře: co z toho bude, nevíme, ale co provádějí teď, lze akceptovat. Zejména pro toho, kdo je ze starých stran už zoufalý, mohou být přitažlivé. 

Pro dobro státu i důchodců 

Ideová neukotvenost, která oprávněně vadí prezidentovi, není bohužel v Česku nic neobvyklého. Není to výsada nějakých náhlých partají, praktikují to všichni. U nás se všelijakému politickému patlání dává vždy před ideovou jasností přednost, protože jsme z české mámy, která nás všechny porodila na dvorku mezi haraburdím, což neplatí asi jen pro knížete Schwarzenberga. Patlat všechno dohromady se dokonce chválí: je to pro dobro státu, lidu, republiky, dětí a důchodců. 
	Když do nynější patlanice vstoupí nějaké malé strany, nic zásadního se nezmění. Mocenský koláč bude asi nutné krájet jinak. Ty velké to může blahodárně vystrašit. A být hejkalem je správný úděl malých a slabých. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Slepí strážci
28.4.2010    Mladá fronta DNES    str. 08    Názory
    Karel Steigerwald        
Korupce nás nezbaví sliby, ale důsledná vyšetřování 

Pravděpodobně nežijeme ve světě zákona a práva. Politici zvažují podání trestního oznámení, jiní žádají parlamentní komise, ale na konci tohoto humbuku je ticho. Když je nejhůř, vyšetřuje se něco jiného než podstata skandálu. 

Tak odklidili Vlčka. Nutné to bylo, jeho případ je příliš trapný na to, aby ho někdo hájil. Úklid znamená zapomeňte. Předseda ČSSD mu dal visačku hrdiny. Odpovídá to našim poměrům. Když někoho chytí a on se v hanbě stáhne, má pověst hrdiny. Kdyby ho nechytili, hrdinou by se nestal. Už za komunistů se říkalo, měl chudák smůlu, že ho chytili při krádeži trubek. Je to mravní dimenze, která stále ještě není doceněná. Vlček trubky samozřejmě nekradl, moderní doba má své osobité maléry. 
	Odklizení předsedy Sněmovny má další výhodu: rychle se na něj zapomene. Přijdou jiné aférky. Kdo je Vlček, nebude brzy nikdo vědět. Jako by se objevil nějaký politický hejkal, zakdákal a zmizel na blatech. 
	Vlčkův případ je přece kriminální. Má se pohybovat po trajektorii vyšetřování, procesu, rozsudku, který dá Vlčkovi trest nebo ho osvobodí. Na obyčejnou otázku, co vlastně Vlček provedl, se nikdy nedozvíme jasnou odpověď. Není to poprvé a také ne naposledy. Podobných případů, které otřásly veřejností a zmizely, bychom napočítali desítky, ne-li stovky. Lid už je otrlý. Když se dozví, že nějaký místopředseda vlády odšrouboval v Nymburce na nádraží na WC armaturu, nikoho to nezarazí. Vždyť ta armatura byla pěkná! 

Nabízet poctivost je v módě 

Před volbami je těch případů víc. Žijeme ve světě petard, politických rachejtlí, ale pravděpodobně ne ve světě zákona a práva. Politici zvažují podání trestního oznámení, jiní žádají parlamentní komise, padni komu padni, ale na konci tohoto humbuku je ticho. Když se aféra zatlačí do pozadí, nikdo už nežádá prošetření, přezkoumání u soudu. Když je nejhůř, vyšetřuje se něco jiného než podstata skandálu. V Grossově bytové aféře nevyšetřovala policie slavný Grossůvmilion, nýbrž jestli koupě bytu proběhla správně. Zjistila, že ano, a případ čiperného milionáře utichl. 
	Jednu novinku letošní předvolební kampaň přinesla. Nabízet čistotu a poctivost veřejného života je v módě. Chytily se toho všechny strany a předhánějí se v nabídce protikorupčních balíčků, opatření, novel zákonů či úředně koncesovaných udavačů. Ale pršet z toho nebude, voliči mohou nadále v klidu zůstat naštvaní. První posun k lepšímu nastane, až začnou soudy korupčníky posílat do vězení ve viditelnémíře. Dokud bude platit, že pět v českých na stole je jen takový vtip nebo že prodej státních pozemků u letiště a zpětný státní nákup za tisícinásobky byla jen zajímavá náhoda, mohou si politické strany ty svoje programy, balíčky a hesla strčit za klobouk. Však to říkají jen pro tuto chvíli jako laciný lep na nás, hejly. 
	Vlčkovy machinace se zvolna proměňují v jakousi smůlu nešikovného poctiváka a skutečnost, že v soukromých smlouvách chtěl propachtovat státem zřízený úřad asistentů, je už málem zapomenuta. Ve středověku se tomu říkalo prodej prebendy. Proč by neznaboh Vlček nešel stejnou cestou? Je to rozumné, vy mi dáte, já vám také dám. Této státní filozofii rozumí u nás každý. Bude to někdo vyšetřovat? Nebude. Byla to jen smlouva, kus papíru, slova, písmena, legrace jakási. 
	Stephen Hawking, vědec světového věhlasu, který se zabývá takovými hlubinami času a vesmíru, o nichž se české politice ani nesní, je toho názoru, že mimozemšťani existují. Ale jsou zlí a měli bychom si na ně dát bacha. Až nás najdou, zatočí s námi jako my s indiány, protože nebudou hledat nás, nýbrž něco užitečného pro sebe. Tomu bych věřil. Dějiny lidí nejsou jiné. Jen bych vědce opravil: mimozemšťani už tady jsou. Nepoznáni rozsévají zlo. Paroubek o nich už ví, nazval je Marťany a sám je vyzval ke spojenectví. Jestli se mupřihlásili, nevím. To se pozná až po volbách. 

Mimozemšťani jsou tady 

Činnost mimozemšťanů je vidět na každém kroku. Vlčkovi našeptali: strč, srabe, ty peníze do sáčku z papíru. Zastávají třeba názor, že blahobyt vzniká zvětšováním dluhů. Chceš žít lépe? Půjč si co nejvíc, ať jsi stát nebo občan. Vracet to nebudeš. Jsou také autory regulací nájemného. Regulují ho už čtvrtou generaci, aby bylo dost levných bytů. Bytů je málo a jsou drahé. To vede mimozemšťany k úvaze regulovat ještě víc, i když se to zatím neosvědčilo. Podobná úvaha drží nahoře komunisty. Čtyřicet let vládli hrozně. To je důvod, aby vládli zas. Regulované ceny vedou k nouzi, drahotě a šmelině. Tak je zavádějme pro obyčejné lidi co nejvíc. Napsali na billboard, že léčba chřipky bude každého stát asi 3 657 korun, pokud bude volit ODS. Sami to číslo vypočítali. Píšou: Zdraví je zdarma. Sypou ho z nebe andělé. Myslím si, že i kampaň o očistě poměrů drží pevně v ruce oni. 
	Činnost mimozemšťanů také vysvětluje, proč žádný takový čin u nás nejde k soudu a proč jej policie raději zašumluje, než vyšetří. Jak chcete stíhat mimozemšťany? Vždyť je ani nevidíte. A to už nás pěkně zhuntovali. Jsou i autory teze, že politiku mají dělat jen čistí andělé. Vědí, že u nás každý anděl už byl s kdekým v posteli nebo je něčí bratranec. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Jsou tu zas: tisíckrát opakují lež a koušou do čokolády
23.4.2010    Mladá fronta DNES    str. 13    Názory
    Haiku Karla Steigerwalda        
Doktor Goebbels měl divné haiku, říkali nám ho ve škole: stokrát opakovaná lež se stane pravdou. Vrtalo mi to hlavou, copak se ze lži může stát pravda? Že když budeš hučet lži, nakonec ti lidi uvěří? Jo, leda ten, kdo ty lži říká, myslel jsem tenkrát, protože jsem o lidském plemeni ještě málo věděl. 
	Někdy v té době, pohřbíval jsem právě jako celý pokrokový svět ve svém pokojíčku otce národů Stalina, řešila se v naší rodině složitá logistická akce: od tety z Kanady dostanu poštou přes želenou oponu velkou černou tlustou a jako kámen tvrdou čokoládu. Za pohřbívání Stalina se mi bratr, byl už starší, smál. Rodiče ten pohřeb kritizovali a od tryzny za lidožrouta mě odrazovali. Dědeček, byl zkušený, jim opatrně v kuchyni říkal: Takhle nemůžete před tím dítětem mluvit, udá vás ve škole. 
	Hovor jsem vyslechl za dveřmi a jeho obsah mě ranil. Já udavač rodičů? Jednoho ruského udavače rodičů chválili učitelé, ale přišel mi odporný. Můj vědecký světový názor se začal tříštit o skutečnost. Co postihlo československé komunistické intelektuály v druhé polovině šedesátých let, kdy ze svých pochyb a rozčarování vyvolali akci stalinismus s lidskou tváří, to rozežralo mou horoucí duši už v osmi letech. Do jara 1968 šel jsem už otrlý. 
	Čokoláda měla přijít na poštu před Vánocemi 1953. Místo kilového plátu, jak jsem o něm snil, došla jen poslední řada, v ní otisknutý chrup, kterým byl ten plát čokolády sežrán. Pro mě nový žal a další úder do pevnosti vědeckého světového názoru. Oni žerou cizí čokolády! Tatínek si stěžoval. Okousaný zbytek čokolády z Kanady uložil do sklepa. Byl do důkaz a také stopa, kterou orgánům nabídl. Známý dentista nakreslil na papír chrup žrouta s originálními kazy, křivostí a mezerami. Podle toho se pachatel snadno odhalí, radoval se tatínek. I já byl rád, s poslední nadějí, že Stalin každou čokoládu neuhlídá, ale že žrout bude odhalen a potrestán. 
	Neradovali jsme se dlouho. Brzy přišla odpověď: Stížnost je oprávněná. Bylo vyšetřováním zjištěno, že k poškození zásilky a úbytku čokolády (okousáním) došlo za železnou oponou v táboře kapitalistických štváčů, kde je, jak známo, čokolády nedostatek. Už sám vadný chrup svědčí o tom, kdo je skutečným pachatelem! Nedostatkovou čokoládu okousal kapitalistický celník, který nemá ani na zubaře! 
	Tak se mi vědecký světový názor definitivně rozdrolil na padrť. Nejhorší bylo, že mnoho lidí z našeho okolí, kterým tatínek dopis jako kuriozitu drzosti a sprostoty ukazoval, na něm nevidělo nic špatného. Zuby, čokoláda, kapitalismus, proč ne, krčili nejasně rameny. Nediv se jim, říkal mi pak tatínek, mají strach, že je udáme, protože nevědí, že bychom je neudali. 
	Pozitivní na celé věci je, že sám jsem za tu stížnost nebyl zatčen, řekl tatínek. Mohli usoudit, že je z nenávisti pomlouvám. Mohla to být i sabotáž, že jsem čokoládu ožral naschvál sám, dodal hořce. Byl lesníkem, šel tedy do lesa. V lese to vždycky vypadalo, jako že ti ožírači čokolády neexistují, i když existovali. 
	Aha, žádné tisícinásobné opakování, nýbrž strach mění lež v pravdu. Tomu už jsem rozuměl. Rozhlédl jsem se kolem sebe po socialismu. Mají strach, to je celý ten socialismus. Ale jakýsi úžas mi zůstal dodnes: jak mohou tak lhát? Vždyť to každý vidí! Žerou čokolády, zůstanou po nich zuby, zem promění v kriminál a ještě nutí lidi radostně zpívat! Copak je to možné? 
	Řekněte si tisíckrát: Sociální demokracie za dobu své vlády nezadlužila zemi. Zemi zadlužila ODS. 
	A už tomu věříte? Máte v ruce tabulky státu? O kolik každý rok, třeba v letech 2002 až 2006, narostl státní dluh? Co tam čtete? Každý rok stoupal dluh zhruba o sto miliard korun. Pod vládou ČSSD, v době hospodářské prosperity. Je to tam napsané? Zadlužení země způsobila politika ODS, říkají v ČSSD. A věří tomu? Že by strach měnil lež v pravdu? Ale čeho se dnes kdo bojí? Vždyť se všichni smějí. Nikdy nebylo v zemi české tak málo strachu jako dnes. Tak přeci jen ten Goebbels. Tisíckrát opakovaná lež, už je to tu zas. Myslel jsem si jako dítě, to není možné. Jako starý muž si myslím, možné to je. Lidé nechtějí slyšet, co se stalo, nýbrž jen to, co chtějí slyšet. 
Svět okusovačů se vrací. Tupost, nadutost, primitivní hrubost je tu zas. Jak může existovat něco jako ten lhář se sáčkem peněz? Je teď v blátě, rezignuje. Ale čtyři roky byl třetím nejvyšším činitelem republiky. Takové chucpe. Když vidí život, čiší z něj bezradnost, ale chamtivý je: jakmile to jde, sežere vám čokoládu. A hned, staniol ještě u pysků, na to zapomene. Nádherný politický typ. 

O autorovi| Haiku Karla Steigerwalda komentátora MF DNESO autorovi| Haiku Karla Steigerwalda komentátora MF DNES

Panduři spí Policie vyšetřuje rychlostí šneků. Je to dobrá metoda
3.4.2010    Mladá fronta DNES    str. 12    Názory
    Karel Steigerwald        
Tragédií naší politiky není, že politici kradou a lžou, ale že se tyto činy nepohybují na rozumové ose vyšetřených činů a následných trestů, nýbrž na ose politické charakteristiky: krade, protože je z ODS nebo protože je z ČSSD. 

Jak jsem čekal, uplynul měsíc a půl a s věcí pandurů policie nijak nepokročila, ačkoliv je to aféra velká na peníze i vysoce postavené osoby. Co se za ten měsíc a půl na policii událo? Vyslechli sedm svědků a analyzovali otevřené zdroje. (Rozuměj, četli noviny.) Méně snad už ani není možné za tu dobu vykonat. 
	Policejní prezident přesto už ví, že korupce se nepotvrzuje. Usoudil na to z těch sedmi výslechů a četby novin. 
	Ale nerozčilujte se, prosím. Takto se u nás vyšetřují všechny velké aféry. Loudavě, donekonečna, do usnutí. Psal jsem o tom už stokrát, nikdo si toho nevšímá. Přisuzuji to plánům temných sil: politická třaskavina Pandur musí zůstat v provozu co nejdéle. Vzpomeňte si na Kubiceho zprávu. Kolik let byla k dispozici pro jakékoliv mediální a politické použití. Jeden politik o ní tvrdil toto, jiný zas něco opačného, nikdo nešetřil velkými slovy, všichni šetřili fakty. Ačkoliv kolem ní padlomnoho drsných názorů, usnula. Nikdy už se nedozvíme, co to vlastně bylo: vřed na těle policie, manipulace před volbami, zoufalý pokus zachránit nezávislost policie? Každý si i dnes může vybrat z této nabídky cokoliv. 

S klidem Angličanů 

Příběh pandurů potká stejný osud. Je to lákavý příběh s barvitými figurami z obou největších politických stran. Paroubek už ví, že uplácel Kalousek s Hávou, druhá strana by ráda věděla, jak v tom obchodu působili Grossovi přátelé Musela a Surňák a o čem ten druhý jednal s premiérem Paroubkem, který pak radil ministru obrany Kühnlovi, aby se s pandury neupejpal. Už tyto dvě věty mohou politiky rozdivočit. A dají se metat ještě dráždivější kombinace. 
V čem je největší výhoda pandurů? Že se hodí každému, kdo chce někoho obviňovat, diskvalifikovat, podsouvat mu temné záměry, korupci, úplatkářství. Taková situace má v předvolebním boji cenu zlata, ne-li dokonce cenu Kubiceho zprávy. 
	Pro náš politický život je to zničující - pokud ovšem ještě je v těch troskách něco, co zničit lze. A této zhoubě čelí policie s klidem Angličanů - sedm výslechů a šest týdnů! Už jsme touto dobou měli mít na stole, jak říkají politici, výsledky. Byla to korupce, nebyla to korupce? 

Iracionální zuřivost 

Výsledků se nikdy nedočkáme. Náš politický život není založen na věcnosti, na faktech a číslech, nýbrž na iracionální zuřivosti. Jasno do afér má vnášet nezávislá(!) policie a nezávislý(!) soud. Ani politici (ani novináři) tu nejsou od toho, aby věděli, kdo co ukradl, koho zavřít, koho utopit v sudu. A přitom vina lidí se tak posuzuje - hlavně podle míry osočení. Nebudu psát, kdo s těmi osočeními operuje nejvíc, každý to ví. Napíšu, že by veřejnost měla žádat a vynucovat a očekávat výsledky policejních vyšetřování a rozsudky soudů -místo názorů politických tlučhubů. Jiří Paroubek nedávno požadoval, když byl svědkem některých křiklavých osočení, jakousi presumpci viny - že obviněný politik má odejít do ústraní, dokud neprokáže nevinu. Neuvážil však, že u nás se vina či nevina neprokazuje, nýbrž zapomíná, a že počet veřejných nařčení (obvinění) by stoupl, kdyby postižený politik musel do ústraní. Za chvíli by v politice už nebyl nikdo. 
	Opak je u nás pravda: politický život je přeplněný postavami, které nesou na bedrech stigma vážného obvinění, podezření a osočení. Případy, ve kterých (údajně nebo skutečně) vystupují, se vyšetřují stejnými postupy jako panduři. Jak plyne čas, podezření se zapomíná, k výsledku nic nespěje. Politici už vědí, že s obviněním se dá žít. Veřejnost se roztřídí podle sympatií - ti naši pašáci jsou nevinní, ti druzí kradou, vraždí a smilní. 
	V ODS je teď zemětřesení. Politická veřejnost vybízí: jen dál, jen víc, hlouběji, do úplné očisty. Ještě tenhle ať jde. A tamten taky. Tomu jemožné rozumět. Konkurenci se líbí, když se firma třese. Navíc to pěkně vypadá -to my jsme zastánci čistoty, pořádku, práva, když ty druhé tak pěkně pobízíme. Kdo kritizuje neřád, vypadá vždy sám lépe. Jako by ho ta kritika stavěla na stranu boje proti neřádu. Ale úsloví „zloděj křičí chyťte zloděje“ stále ještě platí. 
	Politiky, kteří toho mají hodně na bedrech, jsou prolezlé všechny strany. Jenže ten jejich náklad měří jen sympatie a nesympatie veřejnosti. Tragédií naší politiky není, že politici kradou a lžou, ale že se tyto činy nepohybují na rozumové ose vyšetřených činů, rozsudků a následných trestů, nýbrž na ose politické charakteristiky: krade, protože je z ODS, nebo krade, protože je z ČSSD. A naopak, naši nekradou! Malé strany se šklebit nemusí, jsou na tom stejně. V Čechách se, stará vesta, krade všude. 
	Tak nad námi v temnotě a nejistotě visí panduři. Tisk na ně upozornil, otevřel problém, je to jeho role. Na řadě jsou další. Jejich tempo je bohužel nepoužitelné. Soudu nebo očisty se nedočkáme. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Ven z chrámu, velikonoční Žide
2.4.2010    Mladá fronta DNES    str. 14    Názory
    Karel Steigerwald        
Haiku Karla Steigerwalda komentátora MF DNES 

Haiku může být, když chci, i vtip. Ne ovšem každý, jen ten moudrý a metaforický. Teď, na Zelený čtvrtek, ke mně jeden takový dorazil. Upříležitosti výročí zavraždění Ježíše se hodí, protože je o Židech a křesťanech. A je moudrý, metaforický a hořký. Další předností je, že není o politice, která do haiku ustavičně leze. 
	Vtip začíná záhadně: v kostele se modlí křesťan a Žid. Kde se tam vzal Žid? No budiž. Vtip pokračuje. Křesťana Židovo mumlání štve. Napomene ho: Žide, nemumlej tu hebrejsky, jsi v chrámu Páně. Žid odpoví, že se modlí k svému pánu, a mumlá dál. Křesťan zvýší hlas. Jsi v doměmého pána, mlč! Žid nemlčí a křesťan ho z chrámu vyžene. Nedopustí, aby někdo chrám hanobil. Kristus na zdi to vidí. Sleze a říká: Jdu s tebou, Žide, tady nás rádi nemají. Oba odejdou. Křesťan užasne. V hněvu šeptá: To jsou celí oni, Židi. I Krista nám nakonec odlákají! 
	Tak to je všechno, co se dá vážně povědět k Velikonocům. Jak to chodí s pravdou, s ochránci hodnot a s funkcionáři, kteří jiné vyhánějí z chrámu – je poučné i pro nás neznabohy. Křesťani a Židé si vyvinuli rozdílný vztah ke stejnému bohu. Pro funkcionáře je to hotové dobrodiní. Mají co regulovat, řídit, očišťovat a trestat. Vědí, kdo mumláním hanobí odkaz otců, kdo znevažuje, co je všem svaté. Není divu, že pak vezme nohy na ramena i Kristuspán. Karel Čapek by napsal apokryf, jak funkcionáři ani boha nepustili do království božího. 
	Boha k tomu kádrování nepotřebujete. Kontroloři, třídiči lidí, strážci odkazů se vyskytují i mezi neznabohy. Ať už jde o neznaboha, který nezná Krista, nebo neznaboha, který nezná Mohameda. I ti všichni zbožňují především to hlídání a čistotu něčeho. 
	Myslím, že Jidáš udal Krista proto, že Kristus byl málo křesťanem a hrozilo, že by křesťanství zaneřádil nějakými dalšími dodatky. 
	Jak se to hodí k Velikonocům? Přesně nevím. Líbí se mi Žid s Kristem. Drží se za ruce a jdou z chrámu pryč. Uvnitř spokojený funkcionář. Má kostel plný pokorných ovcí. Nemumlají, sedí, čumí, zvedají ruce, hlasují podle píšťalky. Teď oslavují Velikonoce velkým žraním, mlácením děvčat, pitím kořalky do úplného pádu na zem. Věří, že Kristus nahoře je rád. Zabili ho Židi, tak hoj, chlastejme. Píše se, že tyto křesťanské svátky jsou pro lidstvo nejdůležitější. Lidstvo má štěstí, že bůh není. Kdyby byl, zhubil by svůj lid ohněm. Možná, že právě proto se o Velikonocích lidé radují: jsme z toho venku, bůh není. 
	Bůh možná skutečně není. Nebo je hodně daleko. Hvězdáři jej kladou do hlubin vesmíru, fyzikové naopak do jádra hmoty. Ale funkcionáři existují, o tom pochyb být nemůže. Zmocnili se teorie boha jako každé jiné. K funkcionaření se hodí každá víra a každá teorie. O ni nejde, o střežení jde, o ochranu toho, co nikdo nesmí znesvětit. Kolikrát za život člověk uslyší: mazej, Žide, z chrámu ven! 
	Funkcionář je nejmocnější. Zabral pro sebe pravdu, morálku, vědu, spravedlnost. Kdo se funkcionáři vzpírá, je nemorální, lže, protiví se vědě. Jako takový býval upálen, vyhnán, usekli mu hlavu, vzali stranickou legitimaci, vyškrtli ze svazu mládeže. Nejlepší ochranou před funkcionáři je být funkcionářem. Ale i tam nejste úplně v bezpečí. Funkcionáři někdy useknou hlavu i sami sobě. 

Foto popis| Foto popis|

Nečas, nemluv furt o Řecku
30.3.2010    Mladá fronta DNES    str. 08    Názory
    Karel Steigerwald        
Haiku Karla Steigerwalda komentátora MF DNES 

Moji odpůrci žádají, aby se přestalo mluvit o Řecku. Předseda Paroubek tím podmiňuje blíže neurčenou politickou spolupráci, rozuměj zas nějaký podraz. Ví, co žádá, a já s ním souhlasím. Už staré dobré haiku říká -„v domě oběšencově nemluv o provaze“. Nemluvit je správné. Dal bych na seznam krom Řecka další položky. V minulosti se to osvědčilo. Bylo toho mnoho, o čem se nemluvilo, a náhle jako by to nebylo. Mlč o Řecku, a kde je pak Řecko? V čudu, jako sláva Ingošů. Věčným cancáním, že my a Řekové, že krize a bankrot, co tím dokážete? Řeknu vám co. Jen bankrot! A to by se vám líbilo, oslabit republiku, zkazit její slávu. 
	Chybí zákon na ochranu státu. Proti jeho hanobení. Neškodil by i zákon proti hanobení Řecka. Nebo alespoň zákon o hanobení státního rozpočtu. Víte, ono se to všechno zbytečnými řečmi jen rozkecává. Šťourá se do toho. Rozfoukávají se nebezpečné ohýnky. Finance jsou dobrý sluha, ale zlý pán. Vy pořád jen, že bankrot. To finance jen rozdmýchá a hned je v ohni celý stát. Zapamatujte si, kdo do ohýnku fouká! O financích nemluvit. 
	S tím Řeckem je to velká lež. My nejsme Řekové, to ví každý. Dokonce ani nemáme moře. Kdo do financí vidí, ten ví, že Řekům to stejně udělal mezinárodní kapitál, ten dravec. Dřív se vylodily dělové čluny a bylo. Dnes mají hltavci moderní zbraně. Mezinárodní investice a půjčky se vylodily v Řecku jen proto, aby je Řekové museli dravcům vracet. Uznejte sami, kdyby Řekům dravci nic nepůjčili, nemuselo by dnes dojít k situaci, že Řekové nic nemají. 
	Řekové jsou hrdý a svobodný národ. Jako my. Dravci musí pochopit, že jim Řekové stejně jako feldkurát Otto Katz nic nedají. Mají na to právo. Já i Paroubek očekáváme od mezinárodních dravců, že naopak Řekům dají, co je potřeba. Proč? Protože to mají. To je zkrátka mezinárodní solidarita. 
	Dravci, chudí, bohatí, ženy, děti, psi a penzisti, všichni svorně blahobytu vstříc. To nemůže nikdo v sociálním světě ignorovat. 
	Než se toto prosadí, budou mít Řekové obtížné chvíle. S námi se to srovnávat nedá. 
Myo Řecku vůbec nemusíme mluvit. Sledujte předvolební kampaň, uvidíte, že nejdeme řeckou cestou zvyšování státního dluhu, nýbrž českou cestou zvyšování státního dluhu. A to je úplně jiná situace. Bylo to už i v televizi. 
	Kdo televizi ještě nemá,může se zúčastnit předvolebního kvízu KSČM na téma Kdo je nejkrásnější. Když odpoví správně, televizi vyhraje. Může v ní pak sledovat seriál Do Řecka na křídlech fantazie. Uvidí tam krizi? Ne. Samý olej, víno, zpěv. Až to víno vypije,může hovořit s duchem Solóna (638 př. Kr.). Ten vykoupil dlužníky za peníze státu. 
	To je cesta a Paroubek o ní ví. Máobdobný plán, říká mu řecký plán: jak vykoupit dluhy státu za peníze občanů. Stačí jen vylákat Nečase do TV a prokousnout mu před kamerou hrdlo. 
	Dluhy? Bah! Až budou konečně zoufale zadluženy všechny evropské státy, pochopí, co ví Paroubek už dnes. Že na dluzích se bazírovat nedá. Nesejde na nich. Dluh, to je trápení pro bohaté. Kdo dluhy má, ten se jim směje. Jako Jánošík, Kozina, Babinský, Nikola Šuhaj, BudečskýZákolanský a ostatní praotcové ČSSD. 
V domě oběšencově je zkrátka veselo, říká to staré haiku. 

Foto popis| Foto popis|

Střet civilizací
29.3.2010    Mladá fronta DNES    str. 10    Názory
    Karel Steigerwald        
V předvolební soutěži vyhraje ten, kdo řekne lepší bonmot, hrubší urážku, drsnější metaforu. S příchodem Nečase se česká politika může stočit od afér a skandálků k vážným tématům. Mají o to voliči zájem, nebo dají přednost iluzím? 

Je čas nabrousit kudly, přichází Nečas 

První reakce ČSSD na Nečase je pochopitelně instinktivní a prvoplánová: Zničit! Vyšťárat nějaký použitelný materiál, zamířit hlaveň – a pal! Jenže Nečasův životopis nabízí třaskavého materiálu minimálně. Dochází pak k záhadnému ztrapňování, když třeba Zaorálek napadne Nečase, že představuje politiku ODS. Metat takto prázdné granáty je směšné. Ale po první reakci přijde vzápětí druhá dělostřelba, ta bude už rafinovanější. 

Svět je příliš složitý 

Jsou dvě politické školy. Jedna říká, že cesta nahoru vede oklikou přes zničení konkurence. Druhá věří, že existuje i cesta přímá, přes vlastní nabídku voličům. Kdo zachází s mocí, ví, že se osvědčují obě, jak kdy a jak s kým. Tajemství úspěchu je asi v kombinaci obého. Poctivý politik voličům lže, ale také jim nabízí něco zajímavého a užitečného. Od těch dob, co se politik stal prostřednictvím médií součástí každého obývacího pokoje, nezbývá než tuto habaďúru hrát. Být trošku herec a baron Prášil, teprve ve druhé řadě známou slibotechnou. A až někde vzadu se krčí to hlavní: politický program, ideály a cíle. Nemyslím, že za tuto tristní situaci politici mohou. Lid to tak chce, protože žijeme v éře zábavy a šaškování. 
	Například anonymní akcie se stávají důležitým předvolebním politickým heslem. Zakážeme tyto akcie a bude konec podvodům. To je lákavé a srozumitelné. Jenže to není pravda. Anonymní akcie jsou složitá problematika, o tu se nebude zajímat nikdo. V předvolební soutěži vyhraje ten, kdo řekne lepší bonmot, hrubší urážku, drsnější metaforu. Podobné vlastnosti má většina politických témat. Svět je složitý, příliš mnoho věcí souvisí s jinými, pohneš tímto, otřese se nečekaně něco jiného, než tvrdíš. O to jednodušší jsou předvolební kampaně. Nejspolehlivější heslo je: Oberte bohaté. A protiheslo: Kudy chodil, tudy krad, sociální demokrat. Od politiků se nečeká výklad, že je svět složitý, nýbrž schopnost složité jevy zkreslit v jednoduchá hesla. 
	Změna v čele ODS vyvolává zvědavost, dohady a kombinace. Co bude? Kam to všechno povede? Je Nečas představitelem nového proudu v ODS, či je to naopak návrat ke staré osvědčené ODS, nebo je to jen náhodná změna v tísni? O skutečné Nečasově příští politice se zatímmálo ví. Představoval vždy esenci čistého konzervativního myšlení, ale vliv na ODS to mělo jen částečný. Posílí tato linie? Řečeno slovy prezidenta, vrátí se ODS ke svým ideovým kořenům? A ocení ho voliči? 
	Topolánek chtěl získávat voliče širokým rozkročením měkkého okraje nad tvrdým jádrem. Z pokusu o zlidovění strany mu zůstalo hlavně to, co je na lidovosti špatné: primitivnost, zjednodušování, nečitelnost politiky. V otevřeném systému strany vždycky hledají rovnováhu mezi tvrdou ideologií a kompromisnickou vypočítavostí. Ale kde ta rovnováha je, nikdo neví. Otázek vystoupání Nečase nahoru nabízí víc než dost. Na všechny musí dát odpověď příští týdny, nebo spíš už příští dny. Víc času před volbami Nečas nemá. 

I hrubost se musí umět 

S hledáním programu neměla ODS nikdy velké potíže. Trable měla vždy s vysvětlováním a obhajováním toho programu a s jeho realizací ve slaboučkých koaličních vládách. Problémy měla i se vkusem a stylem. Chtěla Paroubka dohnat a předehnat v jeho nejsilnější zbrani, v hrubosti. Marně, i hrubost se musí umět. Proti Paroubkovi byl Topolánek příliš ostýchavý a neohrabaný hrubec. 
	Potíže měla ODS i s propagací svých úspěchů, i těch částečných. Novými programovými cíli Nečas oslnit nemůže. Voliči se o to, co se nabízí, příliš nestarají. Strhne je, jak se to nabízí. Třicetikoruna u doktora, tento trapas české politiky, je toho čitelnou ilustrací. ODS se nepodařilo obhájit racionální jádro tohoto opatření a jeho užitečnost zejména pro chudší pacienty. Zato ČSSD dokázala těch třicet korun vybarvit jasně v černé barvě, jako zlo proti chudákům. 

Zůstanou jen vzdušné zámky? 

Tento postup Nečase zase čeká. Sociálním demokratům se osvědčil, bude jej opakovat. V příštích dvou měsících uvidíme české politické dějiny ve zrychleném provedení. Nečas, nebo řekněme nečasovské vedení ODS, bude muset ve zrychleném tempu formulovat, co je ta nová změna, a získávat pro ni voliče. ČSSD bude muset operativně přestavovat mířidla kanonů a rychle přenášet palbu zmísta na místo. Otázka je, jak rychle obě politické lodě mohou měnit kurz. 
	Nečas je politik, kterého mediální půtky a populistické triky nikdy příliš nepřitahovaly. Je to typ politika, který důvěřuje rozumu. Jednak svému, jednak voličů. Jeho fyzikální vzdělání se ozývá. Paroubek se naopak na cestu věcné argumentace nikdy nevydá. S rozumem voličů nepočítá, opírá se o emoce a iluze. Pochází z civilizace normalizačních restaurací a jídelen. Pro jednou se to připomenout musí, protože i to je politická hodnota. Uvidíme, řečeno metaforicky, souboj dvou civilizací, restaurace a fyziky. První axiom už Nečas ohlásil: velká koalice není možná. 
	Avšak jednu kvalitu už příští zápas dvou civilizací nabízí: politika by se mohla opět stočit od afér a skandálků k tématům. Pokud to však voliči přijmou. Neboli, jestliže ten, kdo podá ucelený výklad svého příštího vládnutí, zaujme voliče víc než ten, kdo sestaví vzdušný zámek ze slibů a lží. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Zásadní poučení z celé té záležitosti
27.3.2010    Mladá fronta DNES    str. 13    Názory
    Karel Steigerwald        
Gross svého času padl kvůli igelitové tašce s penězi. Klaus kdysi padl kvůli domnělé vile a penězům ve Švýcarsku. Topolánek padl kvůli několika přeinterpretovaným slovům v rozhovoru. Za chyby vládnutí či pro neúspěch ve volbách se u nás nepadá. Pád spouští nějaký okrajový, domnělý či bezvýznamný moment. Nikdy nevidíme otevřený boj politických front proti sobě. Vše je skryté, vpředu jsou záminky. Boj se maskuje moralitou, ať už je na místě, nebo vymyšlená. Nikdy neřeknou: Chci to jinak, odejdi! Mám tento svůj plán. Dejte moc mně! 
	Něčím je Česká republika skutečně zvláštní. Máme jako málokterá postkomunistická země standardní rozložení politických sil. Nalevo, napravo, velké strany, malé strany, všechno to sedí. 
	Jenže uvnitř onoho formálního rámce toho sedí málo. Naše sociální demokracie je zvláštní. Někdy svým buranstvím a zaslepeností připomíná spíš nějaké divoké republikány, jindy komunisty a ještě jindy socany konce 19. století. Někdy vede třídní boj. Jindy ho popírá. Je v obtížné situaci, komunisti požírají levici dost hlasů na to, aby bez nich měla ČSSD přístup k moci komplikovaný. Ale stejně komplikované by bylo s komunisty vládnout, ať už tiše, nebo veřejně. K provozu obvyklých socialistických stran západní Evropy mají naši socialisti ještě daleko. Občas sice nějaké modernizace vyhlašují, omlazují se, hubnou v sexy tričku, jdou na internet, ale výsledky to nepřináší. 
Topolánek měl pravdu. 
Knedlíky se zelím stále triumfují! Zvláštní je i ODS. V kabátě konzervativní či liberální (co tedy vlastně jsou?) strany se usídlují primitivní zbohatlíci, kořistné typy, hulváti a neomalení praktikové čiré funkcionářské moci. Jedno mají obě velké strany společné: nízká úroveň osob, hamižnost, lhaní a to, co Čechy charakterizuje nejlépe: nic už není hanba. Česká moderní politika se narodila v paneláku, kde mají sešmajdané boty na schodišti a ve škvírách červené mravence. 
	ČSSD padla po Grossovi s hanbou hodně nízko. Brzy zas díky Paroubkovi vstala. Své vítězné tažení opřel Paroubek o to, co bylo v ČSSD nejnižší. A funguje to. Zatím. Proč ČSSD Grossovo vedení přežila? Odpověď je jednoduchá, strana je pevně zakotvená ve velké voličské vrstvě, která ji nikdy neopustí. Vyjadřuje její zájmy, ideály a vkus. 
	ODS je nízko právě teď. A je pro její budoucnost rozhodující, kam se vydá. S jakým slovníkem, s jakými cíli a jací lidé ji povedou. Mohla by rozevřít nůžky: proti hrubosti a kořistnictví nastoupit cestu noblesy. Možná by to zabralo. Pokud by to ODS dokázala věrohodně. 
	Obě strany jsou masivní organismy, které sedí zadkem na mnoha židlích. Proto také přežívají katastrofy. Zlomí se židlička, obr se zavrtí, ale sedí dál. O tom se malým stranám, jejichž existence často závisí na jedné příhodě, může jen zdát. Je to velké dědictví otců zakladatelů, kteří takto moderně a racionálně své strany založili. Myslím Miloše Zemana a Václava Klause. To jsou tvůrci našeho současného politického systému. 

Moc toho nečekejte 

Pod ODS prasklo v poslední době hodně židlí. Ale má jich pořád dost. Kdo čeká zásadní překreslení politické scény, bude zklamán. Strana, která by dokázala ČSSD nebo ODS vystrčit z pozice, se nerodí. Musela by nabídnout to, co nabízejí obě velké strany: široký rejstřík témat, plánů a řešení, široký rejstřík osob a široký rejstřík emocí, s nimiž mohou voliči koketovat. 

***

Pod ODS prasklo v poslední době spoustu židlí. Ale kdo čeká zásadní překreslení politické scény, » bude zklamán. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Co nás zajímá nejméně
26.3.2010    Mladá fronta DNES    str. 15    Názory
    Karel Steigerwald        
Kocáb odejde z vlády. Kocáb ve vládě zůstane. Ministr ten, nevíte ani, jak se jmenuje, se sloučil s ministrem tamtím. Jiný z vlády naschvál odešel, protože nesouhlasí, ani nevíme s čím vlastně. 
Nebo víme, ale koho to ještě zajímá. 
ODS je proti. Nebude souhlasit. ČSSD upevnila svou pozici ve vládě. Fischer nedodržel dohodu o sestavování vlády. Fischer dohodu dodržel. Kocáb čeká. Kocáb už nečeká. Lid to už nesleduje. 
	Jsou to všechno dramatické problémy. 
Najít někoho, koho by ještě zajímaly, by bylo těžké. Proč se o to ti politici tak hrdlí? Za dva tři měsíce tu bude jiná vláda. Je důležité, kdo v té vládě je teď? Kdo má které ministerstvo? Co důležitého se ještě má stát do konce této vlády? Co může vynést stranám, jestli tam mají svého nastrčeného ministra? Lepší předvolební situaci? Možnost štrachat se v kampani ve vládních útrobách a něco odtamtud vynášet na protikandidáty? 
Copak všechna špína ještě nebyla vynesena? Má být pobyt ve Fischerově vládě politicky indiferentní jako ta vláda sama? Asi to tak není, když se o teď už opravdu kratičký pobyt ve vládě strany tolik zajímají. 
	Jedno poučení z této už roční prozatímní vlády máme. Je paradoxní a vláda sama za něj nemůže. Ačkoliv je to vláda s neobyčejně vysokou oblibou, její existence přispěla k rozkladu politického mínění lidí a k rozšíření všeobecné politické deprese. Možná je ta vláda tak oblíbená právě proto, že její rozhodovací aktivita je utlumená. Ale ten útlum má paradoxní odvrácenou tvář. Míra vládní bezmoci zvyšuje popularitu vlády, protože neprodukuje konfliktní situace, ale bohužel také lidi od politiky odrazuje a prohlubuje pocit marasmu. 
	Tato provizoria umožňuje naše ústava a politici té možnosti využívají přirozeně pro sebe. Kdo se zajímá o populismus, ocení podzimní Paroubkovo mistrovství, s nímž využil vládní krize, kterou sám vyvolal. Položil vládu, měl vládní moc do voleb převzít. Byl by se dnes topil v bažině bezmoci, do níž obratně uvrhl ODS. 

O autorovi| Karel Steigerwald, komentátor MF DNESO autorovi| Karel Steigerwald, komentátor MF DNES

Král je mrtev. Bude žít nový král?
26.3.2010    Mladá fronta DNES    str. 14    Názory
    Karla Steigerwalda        
Haiku

Mirek Topolánek odstoupil na výzvu výkonné rady z kandidátky ODS v jihomoravském kraji. Místo v čele strany opustí vzápětí. Těžko si představit, že by mohl tuto funkci dál vykonávat. Je to pro ODS velmi špatné řešení. Kdyby ale ve funkci setrval, bylo by to řešení ještě špatnější. Nic lepšího v této chvíli nemá ODS k dispozici. Za odkládané řešení problému, za pštrosí politiku, která nechtěla včas viděl vnitrostranické problémy, se platí. Dva měsíce před volbami takové zemětřesení - to může být přímo sebevražedné.
	Topolánek padl na základě historky téměř nicotné - a navíc dost překrucované. Pokud by ODS zůstala u toho, že odstranila jednu nevymáchanou hubu, bylo by to pro ni zlé. Silného předsedu s jasnou politikou, vůdce s důvěrou, by taková epizoda neohrozila. Předák, který má situaci pevně v rukou, by se také dokázal razantněji bránit dezinterpretacím.
	Topolánek měl odejít už po katastrofálně prohraných senátních volbách. To by bylo standardní a včasné řešení. Nejpozději měl odejít po pádu své vlády. Nestalo se, napětí ve straně stoupalo, až tedy stačila jedna mediální kapka a všechno prasklo. Pokud chce ODS zpracovat Topolánkův pád skutečně pozitivně, musí otevřít oči a začít se dívat velmi pozorně sama na sebe. Pokračovat v topolánkovské teorii spiklenců a nepřátel by přineslo jen další úder.
Na Topolánka - tak to bývá - začnou teď po bitvě házet straničtí generálové mnoho vin. Ovšem mnoho vin leží na celém vedení ODS. Nejčastější výtkou je ideová vyprázdněnost, ohebnost, bezzásadovost. Tak kritici interpretují Topolánkovo „tvrdé jádro a rozkročený obal“.
	Kdo si vzpomene na časy Grossovy, kdy ČSSD ležela na samém dně, musí se divit, jak málo z toho dokázala ODS vytěžit. Nakonec jen ubohou vládu s přeběhlíky, chatrně slepenou koalici nespolehlivých a činů prakticky neschopnou vládu.
	Od vzniku pravozelené vlády sklízel Topolánek už jen údery. Ani pád jeho vlády, který rozhodli poslanci vládní koalice, což je také velmi neobvyklé, nebyl varováním. Celá konstrukce Fischerovy vlády byla, jak se nyní jasně ukazuje, výhodná jen pro Paroubka. Topolánek z ní dokázal vytěžit nakonec jen vlastní pád.
	Ostatně proč se na tvorbě Fischerovy vlády podílel, je záhadné. Ve Sněmovně byla většina komunistů, socialistů a populárních přeběhlíků. Tato většina, když vládu Topolánka sundala, měla nastolit svou. Je groteskní , že Topolánkův pád nakonec odstartovaly výroky, které se týkaly dočasného premiéra Fischera.
	Novým králem bude Petr Nečas. Už první kanonáda, kterou okamžitě spustil Zaorálek, ukazuje, že to byla volba dobrá. Lepší postavu v této chvíli ODS k dispozici nemá. Nečas je originální představitel toho, čemu se u nás nejasně říká konzervativní či liberální. Říkají o něm, že nemá mediální talent, že není charizmatický. Ale možná je to právě naopak jeho přednost. Není žoviální tlachal, lidový strejda, kýčovitý politický bavič, čemuž se u nás právě říká charizma. Mluví věcně, promyšleně. Nasazovat mu psí hlavu bude i pro ty nejdivočejší rétory ČSSD problematické.
	Topolánek hrál hru, která se jmenovala Na hulváta Paroubka platí neotesanec Topol. K tomu se Nečas strhnout nedá. Otázkou je, zda ho přijmou voličské masy. Ale možná že po sprostotě a vulgaritách nečasovská uměřenost a vkus zaujmou. Nečas by měl dát najevo, že změna v ODS není omezena jen na předsedu. Měla by být viditelnější, jasnější,měla by se týkat dalších osob ve vedení,měla by přinést nového ducha strany, zachvácené primitivismem. Prostá výměna lidového hrubce za vzdělaného tichošlápka by asi voliče nezaujala. Ale odehrát toto vše ve lhůtě dvou měsíců dokáže jen kouzelník.
ODS by měla v této chvíli dobíhat do cíle, ne stát na startovní čáře, kam ji Topolánkův pád vrhl.

O autorovi| Karla Steigerwalda, komentátora MF DNES
Foto popis| O autorovi| Karla Steigerwalda, komentátora MF DNES
Foto popis|

Jen slova, slova. Kde je život, kde činy?
24.3.2010    Mladá fronta DNES    str. 10    Názory
    Karel Steigerwald        
Topolánek mohl buďto padnout, nebo ne. To řešili dvanáct hodin. Ale za jeho aférou stojí pozoruhodný, v Česku bohužel obvyklý jev: slova, slova, slova. A paradox: jako jeden z mála premiérů Evropy i v Izraeli jasně říkal, že židovský stát má právo na existenci i obranu. Měl padnout jako antisemita. S homosexuály se kamarádí. Měl padnout jako homofob. O knedlíkářské pohromě Čechů mluvil dobře. A knedlíci hned chtěli, aby padl jako nepřítel Čechů.
	Prožíváme aféry, které kráčejí od slova ke slovu. Že se u nás asi deset let nevládne, že se neřeší zásadní problémy státu, nýbrž se neustále jen střetávají slova proti slovům, nikoho nepálí. Politicky vítězí, kdo je drzejší a hlučnější. Vládu rozumu s racionálním jádrem nikdo nepostrádá. Nedávno byla v televizi debata o zdravotnictví, jejímž smyslem nebyl politický boj, nýbrž debata o zdravotnictví. Ukázalo se, že problém je především finanční a organizační a že není těžké ho zvládnout. Nikdo to však neudělá, protože je to také problém politický. A pak už nejde o peníze a zdraví, nýbrž o bulíkování lidí.
	Na Grosse udělali hon kvůli igelitce. Za to, že jeho vládnutí bylo patafyzické, nesmyslné a zbytečné, ho ČSSD nenapadla. Gross se divotvorně na vládnutí obohatil, ale státu uškodil hlavně tím vládnutím: bylo nesmírně mizerné. Ale proto krize nevznikla. Tím nemyslím, že se politici mají obohacovat, nýbrž že mají být pitváni za činy vládní v první řadě, za igelitku jako bonus až pak. Možná jediný politik, který vypadl z vlaku pro vládní neschopnost, byl Špidla. Moc semu rozsypala pod rukou sama od sebe. Ale za odměnu si polepšil - co mu protéká bezmocně pod rukama v Bruselu, víme jen z doslechu. Je to tak klasické -za neschopnost vyhozen směrem nahoru. Leda by Brusel byl - Bruseláci mi prominou - odkladištěm vysloužilých a padlých andělů.
	Předáci ČSSD padali za strejdy a za autismus. Klaus, kdo to pamatuje, padl kdysi kvůli vile a kontu ve Švýcarsku, které se nikdy nevynořilo. Dnesmálem padl v ODS Topolánek za slova, která znamenala pravý opak jejichmediální interpretace. Jako by ODS neměla skutečných sto témat, hodných krize. Chtěli ho odvolat, že mají jinou politiku než on? Jakou? Postavili proti němu v ODS jasnou vnitřní opozici s jinými návrhy, s novými předáky? To by teprve za aféru a krizi stálo.
	Říci veřejně, tuto politiku nechceme (proč a kterou vlastně), tuto naopak budeme prosazovat. Ale to se nestalo. O politice ODS hádej jak o dění v zakalené kouli věštců. Chtěli ho odvolat ne pro chyby jeho politiky a proto, že vnitřní opozice vyhrála a jeho politiku porazila, nýbrž pro mediální vichřici založenou na slovech.
	Odstoupím od politiky, třebaže v ní i nadále budu. Novopečený ministr kultury odvolal svého času ředitele Národního divadla, protože krade a švindluje. Ne proto, jak řídí divadlo, co divadlo hraje, jakou má kulturní pozici atd... A všechno ztichlo. Kradl? Švindloval? Byla to jen slova, slova, slova? Ano. Ředitelovy zločiny, vážná obvinění, dál nikdo neřešil. Naopak, vbrzku se stal ředitelem stejně obrovského divadla v Brně.
	V politice je to stejné. Kdo umí ovládat dobrá ostrá slova, je pán. Už to vypadá, že politici se skládají ze samých komentátorů. Pro ty je slovo chléb. Činů se od politiků dočkáte málo. Sporů o slova hodně. U nás slova dělají politiku, činy ne. Fakt, že ODS může mít sto konkrétních důvodů pro výměnu předsedy, aféru nevyvolá. Chtěli ho vyměnit kvůli slovům. Nevyměnili, protože jinou politiku nemají. Tak republikou otřásá obvyklá bouře ve sklenici. Prezident Klaus by mohl citovat. Léta byl pronásledován za výroky, které nikdy neřekl. (Neznám špinavé peníze atd.)
	Asi je to naše tradice. Řečníci, tábory lidu, manifest literátů. Dva tisíce slov. Poslední slovo. Několik vět. Podepiš se! Jakýsi vesmír, sám v sobě se točící.
	Venku běží život. To se nás ale netýká.

O autorovi| Haiku Karla Steigerwalda komentátora MF DNES
Foto popis| O autorovi| Haiku Karla Steigerwalda komentátora MF DNES
Foto popis|

Tři na špici
23.3.2010    Mladá fronta DNES    str. 10    Názory
    Karel Steigerwald        
Svérázné figury v čele naší dvacetileté svobody 

V naivitě listopadových dnů jsme si představovali, že náš okouzlující český národ povedou onačejší esa. Ale možná ten český národ není tak okouzlující a esa jaksi nemá ani po ruce. 

Republika se otřásá aférou Topolánek. Hrubost a zlo dostupují vrcholu. Po dvaceti letech se Česká republika dopracovala politického stavu, na který není nikdo pyšný. K politice mají lidé přirozený odpor a umějí pro to vyjmenovat pádné důvody. Odpovídá to tradici už od rakouských dob staro- a mladočechů, včetně vysněné první republiky. Česká politika byla vždy provinční a nesnášenlivá. 
	Je to český paradox: hospodářský živel země se vždy oháněl dobře, v porovnání se sousedy úspěšně. Moderní český národ, nebo řekněme zdejší obyvatelstvo dokázalo vytvářet civilizační či kulturní prostředí srovnatelné s evropským standardem. Otloukánkem je odedávna politika - oprávněně. Prožíváme nyní její zlatý vrchol, vrchol ubohosti. 
	Tři největší politické strany, které mají na život země největší vliv, ať už vládnou nebo ne, mají v čele hodně svérázné postavy. 

Udavač, populista, hulvát 

Předsedou komunistické strany je člověk, který udával spoluobčany za pár desetikorun a nechával si proplatit u StB i to kafe, které při „vytěžování“ udávaných vypil. Je místopředsedou Sněmovny - jako truchlivá ozdoba naší demokracie. 
	Předseda ČSSD pochází z prostředí normalizačního pohostinství. To je prostředí, od kterého se tento talentovaný populista nikdy neodpoutá a jehož způsoby amravy si přinesl do vysoké politiky včetně těch Kočků, Ďuričků a ostatních polosvětních originálů. 
	ODS vede rázný politik, který právě teď vyvolal politickou krizi největší: hanebně mluvil o církvi, homosexuálech a Židech. V zádech má další neblahé výroky. Třeba o tom, že rozpoutá noc dlouhých nožů, nebo o osvětimské lži a Češích, kteří se podělají, když k něčemu dojde. To je současný stav, nic veselého. Kdo si však prostuduje záznam z rozhovoru, v němž Topolánek zhanobil homosexuály, Židy, Fischera, Čechy, knedlíky i vepřovou, zjistí, že skutečnost je jiná. 
	Topolánek neřekl nic nekorektního. Nešířil ani rasismus, ani antisemitismus, ani nepřátelství k homosexuálům či Čechům. Mluvil neobratně a nabídl své rozumy jako snadnou kořist odpůrcům. Vytrhané věty skutečně vypadají jako názory nějakého fanatického nepřítele lidí i náboženství, Čechů i menšin. Osvé nevině Topolánek už nikoho nepřesvědčí. Věty padly, řekl je a v médiích se vyjímají krásně, se vší děsivou odpudivostí. Nikdo se nebude namáhat je dál zkoumat. Političtí odpůrci tuplem ne. Politika je v první řadě nikoliv to, co politik dělá, nýbrž co o něm lidé míní. A u nás, kde slovo má odjakživa větší cenu než čin, dvojnásob, 

Sprosťáci Churchill a Jan Masaryk 

V disciplíně „veřejné mínění“ Topolánek zasazuje sobě i své straně pádné rány. Udělal to už mnohokrát, někdy mu to prošlo, jindy méně. Na své cestě k pádu vykonal sám už kus práce. V rozhovoru s homosexuály říká i mnoho rozumného. Třeba o tom, že svoboda jednotlivce je cennější než svoboda skupin, ale co je mu to platné. Do hlav lidí se vtiskl jako hrubián, jímž koneckonců také je, a jako člověk s nepřijatelnými výroky. Že se s ním nechce bavit premiér Fischer, je pochopitelné. Politik na vysoké letové úrovni má vyzařovat lepší image než nějaký chasník. Sprosťárny Churchillovy měly vždy neopakovatelný šarm. Okouzlující byl i sprosťák Jan Masaryk. Sprosťárny Topolánkovy přinášejí škodu. Jemu i jeho straně. 
	Je to tedy truchlivá přehlídka tří svérázných postav, dnes reprezentantů naší dvacet let staré svobody. V naivitě listopadových dnů jsme si asi představovali, že ten okouzlující český národ povedou onačejší esa. Ale možná ten český národ není tak okouzlující a esa jaksi nemá ani po ruce. Všechny ty Topolánkovy urážky národa jsou celkem trefné a sedí. Otázka je, zda je může trousit premiér a předák tak velké české politické strany. Při nadávání na politiku a její ubohou úroveň zapomínáme na voliče: to jsou tvůrci těch politických polopostav nahoře. Už Masaryk si stěžoval, že české obyvatelstvo jeví malou chuť považovat svůj stát za svůj. 
	Platí to dodnes: za dílnu lidskosti nepovažuje politiku nikdo. Každý ví, že je to svinstvo a že to svinstvo buduje republiku. Jízlivec řekne, takový stát by za svůj nechtěl považovat nikdo. Ale není to tak zlé: ani jiné státy nestojí zamoc. 
	Ostrý útok politických protivníků na Topolánka je pochopitelný. Proč tohoto daru, který jim dobrovolně a ne poprvé nadělil, před volbami nevyužít. Pamětník si řekne, máte, pánové, na hlavě totéž zboží, ne-li víc. Ale kdo je u nás pamětník? Vždyť platí jen to, co je teď. 
	I rozpolcené ODS se Topolánkova aféra hodí. Topolánek ji možná nepřežije. Odejde z politiky jako tragikomická figura: muž, který se zabil vlastními výroky. Ale nejde jen o výroky. ODS za Topolánka zvedla vysoko svou pověst strany okouzlené bohatstvím, luxusem drahých aut, vypůjčených vil, strany arogance a temných kontaktů. Je to škoda. Žádná jiná strana nemá tolik vůle a pokusů k potřebné modernizaci země. Jenže tento reformní étos je už i v ODS bezmála neviditelný. Strany jsou si podobné v chamtivosti, v partajní mazanosti ne koňských handlířů, to jsou zastaralé figury, ale veksláků normalizačních let. To je civilizace, která politiku prostupuje nejvíc. Kvůli ní jsme klíči nezvonili. Oni ale ano. Nebyli jako my. Půl státu jim už patří, druhou půlku spolknou brzy. Stát pak dají v krabici od bot pod postel mezi své miliony po strýcovi. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Za mrtvou duší je vždy velmi živý šmejd
20.3.2010    Mladá fronta DNES    str. 16    Názory
    Karel Steigerwald        
Říká se jim mrtvé duše. Vytvářejí je však duše naopak velice živé. Duše šmejdící spodními i vyššími patry stranické politiky jako fretky. Duše, které vědí, jak snadno lze partaj zapřáhnout do kočáru osobních zájmů. Jsou v každé straně, která drží kus moci. Přibývá jich, když se moc zvětšuje, ubývá s jejím úbytkem. 
	Malé strany jsou na tom lépe. Krom proroků, kteří věří v příští vzestup, si malých straniček živé duše příliš nevšímají. Jejich rejdištěm jsou velké politické rybníky. Tam žijí, rejdí, kombinují. Většinou pod hladinou. Čas od času si jich povšimne i veřejnost. Nedávno se mrtvé duše, specifický výtvor těch živých, míhaly v ODS. Teď s nimi má starost ČSSD. Takovým typem je Aleš Kyselý. 
Byl v KSČ, v ODS, teď v ČSSD, až třeba nějaká strana Neúplatní sáhne na moc, už u nich bude. 
	Románový hrdina Čičikov kupoval duše skutečně mrtvé. Využíval toho, že v carském Rusku se duše zemřelých odepisovaly z obchodu jednou za rok. Nevolník, který zemřel dřív, měl až do termínu cenu jako živý. Třebaže mrtev, mohl být prodán, darován a mohl být zárukou pro banku. Mrtvé duše v české politice umírat nemusí, naopak, musí být naživu. Stačí jim jednou kývnout, aby je zapsali jako straníka, osobu s hlasem, která má politickou cenu už jen tím, že je nebo že se kýve, jak někdo radí. 
	Sehnat takové apatické osoby není asi těžké. Platí tam tlak šéfa, vlídnost zaměstnavatele, možná i jen sladké řeči, určitě polívka s pivem, guláš a jiné tretky. Stačí živá duše, která to vezme obratně do rukou, a mrtvé duše se do strany hrnou jedna radost. Ani jich nepotřebujete tisíc. Obě naše velké strany jsou dost malé na to, aby i pár desítek duší sehrálo důležitou roli. Když svou stranickou organizaci začne jedna živá duše krmit mrtvými, druhá živá duše znervózní. Nezbývá jí, než se také pustit do náboru. Umím si představit, že čipernější mrtvá duše svou cenu zdvojnásobí a nechá se koupit dvakrát. Mrtvé duše jistě využijí rádi i předáci stran. 
	Když je nepotřebují, rádi proti nim bojují. 
Dobře vědí, že veřejná existence mrtvých duší stranám škodí. Boj je to však obtížný. Kdo do strany vstoupil z politického popudu, kdo z prospěchu? Vážit úmysly žadatelů na lékárnické váze, nebo brát každého zájemce? Otevřít stranu všem, či ji držet jako elitní klub vyvolených? 
Ostatně, čí je to strana, soudruzi? jak se ptával Jakeš. Kdo může rozkazovat, koho přijmout, koho ne? Vyloučení mohou volat: Strana jsme my! Jeden signál je jasný: prudký nárůst členstva před krizovým hlasováním. Ale stejným signálem mohou být zavřená partajní vrata. 
	Hon za stranickými hlasy je normální projev demokracie. Strany patří všem straníkům a otevřenost je jejich základním rysem. Pokud chtějí být demokratické. Proto také čas od času jedni členové ukradnou stranu jiným. Proto se do stran také někdy nepřijímá, proto se jindy vylučuje. 
Problém nastane, když tento politický zápas začne rachotit penězi, dary, výsadami a násilím. To je pak po demokracii, po svobodě a po živé politice. Korupce není jen problém státu, je to i problém vnitřního života stran. Vol mě, odměním tě. Přesněji: Kolik stojí tvůj hlas? Kupuju ho. 
	Pátrání po mrtvých duších ve stranických hlubinách má smysl. Za mrtvou duší je vždy politický obchod duší živých. Strany, které jsou politickou korupcí prolezlé, problém mrtvých duší popírají a zastírají. Případně se, jako nyní Jiří Paroubek, zuřivě vrhají na toho, kdo do světa mrtvých duší a živých chytráků strká nos. A to už je pro veřejnost čitelný signál. A obráceně, partaj, která se snaží mrtvé duše odhalit a vypudit, chce asi v politice používat prostředky otevřenější a demokratičtější, než je úplatek. Hon na černé duše však může být jen divadýlko pro lidi. 
	Tak těžký je život v demokracii. Mrtvé duše jsou svérázný druh korupce. Boj s nimi je nekonečný. MF DNES podle Paroubka nasadila do ČSSD agenta provokatéra. Ano, protikorupčního. Podobného má ve svém protikorupčním balíčku, měl by tedy být rád. Ale není. 

***

Korupce není jen problém státu, je to i problém vnitřního života stran. Vol mě, odměním tě. Přesněji: kolik stojí tvůj hlas? Kupuju ho. Pátrání po mrtvých duších ve stranických hlubinách má smysl. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Boršice versus Boršice aneb úřad pokuty neplatí
17.3.2010    Mladá fronta DNES    str. 08    Názory
    KAREL STEIGERWALD        
Boršice číslo 1 dostaly od státu dotaci. Došla omylem do Boršic číslo 2. Jedná se o peníze státu, ty chodí státními cestami. Vrátit je z druhých Boršic do prvních nelze. Stát takovou cestu nezná. Stát vypadá, jako by ho nestvořil Bůh a nekonečná moudrost parlamentu, nýbrž Jaroslav Hašek. 
	Peníze v Boršicích číslo 2 musí už zůstat. Aby se dodržel zákon, musí se k těm penězům přidělat nějaký odpovídající projekt, aby za něj mohly být podle zákona utraceny. Projekt musí splňovat zákonné podmínky. Pak je vše v pořádku. 
	Zvědavý čtenář se zeptá: A co Boršice číslo 1? Mají projekt, nemají peníze. Odpověď je jednoduchá: Boršice číslo 1 utřou hubu. Peníze už byly vyplaceny, a protože se pro Boršice počítalo s jedněmi penězi, nemohou je logicky dostat podruhé. 
	Zabývat se státem vůbec nemusí být nudné. Člověk se nasměje, zvláště když je z Boršic číslo 2, a když je z Boršic číslo 1, může se také rozplakat. 
	Stát mohl volit i cestu tvrdší: například aby předešel zmatkům, nechat Boršice číslo 1 zahrnout buldozerem, jak se to dělá s obcemi, které leží na uhlí. 
	Když si omylem vezmu řidičák manželky, dostanu na silnici od policie pokutu. Když se zmýlí stát, je to všechno jen velká sranda.

Uvnitř visí jakoby nahej muž
12.3.2010    Mladá fronta DNES    str. 12    Názory
    KArel Steigerwald        
Haiku 
Diář Karla Steigerwalda 

Dnes necháme politiku jakoby stranou. Ať nám pro jednou vlezou politici na záda. Je jedno prastaré jednoduché haiku, řekl ho nějaký mladík v Dánsku na otázku, co čte: Slova, slova, slova... Řekl to jen jakoby, měl na mysli mnohem víc, celé shnilé Dánsko. 
	Pozorný čtenář už ví, kam mířím. 
Budu se věnovat slovu jakoby. Jde do módy, říká ho každý. Všechno je jakoby. Chceme jakoby vyjádřit, že... Provedeme jakoby zásadní změnu... Přišla zima, protože jakoby mrzne... To slyšíte každý den ve všech oborech. Sportem počínaje a hrou mariáš konče. V krasobruslení na pět tisíc metrů byla jakoby první, řekne znalec sportu. Mariášník říká: Hlásím jakoby sedmu. 
	Co znamená to jakoby? Vystihuje problém doby: nechce se říct nic určitého. Mluvčí si nechává rezervu, když říká, že soumrak nastal jakoby, což znamená, že je sice tma, ale že může přijít někdo s jiným názorem nebo nějaký náhlý zvrat doby, kdy je vše zas jinak. Pak se mluvčí brání: Řekl jsem to o tom soumraku jen jakoby. Je možné, že ve tmě soumraku může být, jak vy říkáte, pane předsedo, i kus světla. 
	Doba je nejistá. Jakoby slouží dobře. Někteří lidé, kupříkladu Škromach, to jakoby říkají, aniž by ho řekli: penze bude patnáct tisíc, prohlásí státník, ale ve skutečnosti říká: jakoby patnáct tisíc, ha ha. 
Zkuste si nahlas říct větu: Naše republika je jakoby právní stát. To sedí, co? Policie je jakoby nezávislá. Provádí jakoby vyšetřování. Velmi často se dočteme, že policisti zločince jakoby hledali doma a on tam jakoby nebyl. Tak ho nenašli, zapsali ho mezi uprchlé, až ho někdo jiný uviděl u soudu, jak se tam chodí jakoby vysmívat soudcům. 
Nebo z volebního kotlíku: snížím dluh státu jakoby na polovinu. 
Však i ten pan Dušek dnes říká, že řekl jakoby homosexuálové. A lidé jen to krásné jakoby přeslechli. 
	Ale pryč z politiky, jakoby se hodí i do soukromého života: Mám tě rád, říká muž manželce. Té mladé kakaové mršce říká, neboj, manželku mám rád jen jakoby. Hezký výrok je: mám jakoby tři děti. Přišla zpráva, že jednomu otci s kojencem na vycházce praskly nervy a dal dítě do babyboxu. Protože to bylo jakoby, matka dítě vyškemrala zpátky. Dali jí to samé. Jakoby. 
	Jedna známá herečka, nejmenuji, vypráví: ... a přijdeš jakoby na náměstí, tam stojí jakoby uprostřed kostel a ty jdeš dovnitř takovejma jakoby dveřma a uvnitř na zdi visí jakoby takovej nahatej muž s rozpaženýma rukama. (Je to vyprávění o tom, jak byla v Plzni v kostele a mluvila tam s Bohem, který jí pochválil roli. Ale asi jen jakoby, protože ani Bůh už si nemůže být ničím jist.) Jsem rád, že slovo jakoby existuje a že jde do módy. Umožňuje nám žít. Je teď konec zimy, blíží se jaro, léto, bude zle. A v té chvíli si můžeme říct: je to všechno jen jakoby. Uběhne sto dvě stě let a na světě, jak říkají Čechovovi žvanilové, už bude neuvěřitelně krásně. Lidé budou pracovat. Všechno je jakoby na dobré cestě, už dnes jsou první tři Češi mezi nejbohatšími lidmi světa. I ten Škromach se dočká, jednou zbohatne, bude dvacátý. To je pokrok, to se jakoby nedá zastavit. 
	Jednou vznikne svět, v němž slovo jakoby už nebude existovat. 
Všechno bude doopravdy. Zima, daně, láska i sliby. Co se řekne, to bude. Zruším půl dluhů, žádné jakoby, vzkřikne politik, vezme peníze a dluhy za nás zaplatí. Vyndá prkenici, přidá každému na penzi pět tisíc na stole v českých. 
	Politiku, že se k ní jakoby vracím, to ale ochudí. Biju se za vaše štěstí, říká dnes předák a my se nemusíme zneklidňovat. Je to dobré, on to myslí jen jakoby. To v budoucnosti už nebude. Štěstí bude fakt štěstí. Nastanou zlé časy. 

Foto popis| Foto popis|

Bezmocná ODS v palbě populismu
11.3.2010    Mladá fronta DNES    str. 14    Názory
    Karel Steigerwald        
Dvacet procent, které agentury přisuzují ODS, je vlastně úspěch a strana za ně může být vděčná. Patrně díky setrvačnosti z dob, kdy ODS ještě měla transformační étos.
	Dnešní ODS vyvolává dojem, jako by se z politické scény chtěla hlavně nějak vytratit. Tři měsíce před volbami, v populistické kanonádě ČSSD, se zabývá tématy pro voliče většinou odtažitými. Pořádá ideové konference o budoucnosti země. Je dobře, když politici o vzdálenější budoucnosti země přemýšlejí, ale v letošních volbách to má roli jen nicotnou. Mnohem větší úlohu hrají drahá auta, kterými na ty konference jezdí. Voliči takoví jsou a ODS je nezmění.
	Dvacet procent za to, že strana a její program nejsou prakticky k vidění, je vlastně úspěch. Ze všech reformních plánů ODS zůstala jen trapná bitva o třicet korun, jako by těch třicet korun byla celá zdravotní reforma. O té nikdo nic neví, zato třicet korun proměnil populistický génius Paroubek v přitažlivý obraz chudých nemluvňat, hynoucích před vraty nemocnic. ODS namítne, že za tři roky Topolánkovy vlády kus dobré práce udělala. Ale kdo o ní ví? Udělala také kus práce mizerné, ten zná každý. Do minulých voleb šla s reformním programem. Promarnila ho v neplodných šarvátkách o jeden parlamentní hlas, v přetahování o zbytečné parlamentní výkřiky a především ve stále sílícím podezření veřejnosti, že politika se utápí v bahně korupce a bratříčkování. Je lhostejné, a dnes to nikdo s jistotou ani neví, jestli ta podezření jsou oprávněná. Platí, že jim voliči věří a že se podle nich budou rozhodovat ve volbách. Úkolem politika je mít dobrou pověst. To se ODS nedaří. Do učení by mohla jít k Paroubkovi. Ten obrovský státní dluh, vytvořený ČSSD za osm let vlády, úspěšně hodil na krk Topolánkově vládě. ODS se v palbě levicových lží jeví jako bezmocný a slepý tvor. Cosi kuňká, nikoho to nezajímá. Už jí voliče vykrádá i improvizovaně stvořený slepenec TOP 09, k němuž se lidé uchylují jako ke krabičce poslední záchrany.
	Zajímat se o ODS je dnes obtížné. Nikdo neví, co vlastně říká a koho chce zastupovat.
Hroutí se pod tlakem banálních sprosťáren už na počátku kampaně, ačkoliv její soupeř ukazuje holé břicho, je hloupý a lže. Ale hloupost je v politice cenná zbraň. Zvláště pro toho, kdo ví, že nikdo nevytáhne protizbraň. ODS uvolňuje politický prostor, nikde není, a když se objeví, vypadá jako mátoha. Dává jakési sice pravdivé, ale neslané argumenty: levice dělá dluhy. To je voličům, kteří vládu levice chtějí, jedno. Naopak, čím víc dluhů, tím lépe.
	Má dnešní ODS nějaký jasný cíl? Levice ano: zkorumpovat voliče, nastolit hospodářsky i kulturně neosocialistický stát. Pravice žádný srozumitelný cíl nenabízí. To, čemu Topolánek říkal „rozkročení“ a myslel tím nabídku pro širší okruh voličů, vypadá dnes jako hrouda bláta.
Místo ideových cílů, které se krčí v pozadí, vévodí straně aféra Opencard, jako by se ODS skládala jen ze zlodějů. Paroubek postupuje obráceně. Všechny miliardové aféry ČSSD, všechny ty pandury, gripeny a jiné zatlačuje do pozadí jeho pokřik: obereme boháče, to je naše politika.
A na tu hodně našich husitů slyší.
	Jaká je politika občanských demokratů? Možná má v zásuvce dobré plány, jaké kdysi mívala. Všichni Češi nejsou husiti, je dost voličů, kteří by na ně slyšeli. Ale nikdo jim je nenabízí. Kritizovat Paroubka je snadné, to umím i já. Větší zájem by vzbudily vlastní návrhy ODS. Přitom téma doby je velké: republika je na rozcestí a v takové chvíli se mohou rodit velcí politici. Vypadá to, že o politickou velikost není v ODS zájem. V ODS si vulgární populismus nevymysleli. Ale nevymysleli ani, jak a čím proti němu jít. A to tedy měli.

Vypadá to, že o politickou velikost není v ODS zájem. V ODS si vulgární populismus nevymysleli. Ale nevymysleli ani, jak a čím proti němu jít. A to tedy měli.

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Jak uboze žijeme, spoluobčané
10.3.2010    Mladá fronta DNES    str. 08    Názory
    KAREL STEIGERWALD        
Občané otrokářského řádu měli zajímavé opatření: ostrakizaci. Dali do džbánu střep se jménem nežádoucí osoby. 
Když bylo střepů dost, osobu vyhnali. Co to znamenalo? Buďto ničemové, bylo jich víc, vyhnali dobrého člověka, nebo dobří lidé vyhnali ničemu. Každý ví, že platilo to první, ničemů je vždy dost. 
	Dnes má ostrakizace kabát vědce či roucho mravostrážce. 
Máme skupinu psychiatrů, kteří se radili, jak zbavit vědecky prezidenta svéprávnosti, protože měl na Lisabonskou smlouvu špatný názor. Už už by to spustili, ale prezident smlouvu podepsal. Tak si ušetřili hanbu. Jsou to známí lidé, někteří velcí podivíni, které by určitě nějací jiní psychiatři, zbavovači svéprávnosti, rádi schňapli. 
	Jedna parta chce zneužít psychiatrii, druhá sexualitu. Je to stejně odporné. Zničující způsob veřejné komunikace posunuje hranice až k prasečímu chlívku. 
	Ale co, v demokracii žvaní každý, co ho napadne. Měl by ale počítat s tím, že veřejnost jeho žvanění odmítne, odsoudí, vysměje se mu či s nechutí odvrátí tvář. Počítat s tím ale nemusí. Opovržení nehrozí. Smí se vše. Ty psychiatry s hanbou nevyženou ze spolku psychiatrů, odboráři nevyženou neblahého Duška. Lid se zahloubá: něco na tom asi je, když to řekli. Tak uboze žijeme, spoluobčané.

Krasorychlobruslení s chrličem magořin
9.3.2010    Mladá fronta DNES    str. 08    Názory
    KAREL STEIGERWALD        
Slíbil jsem, už ani slovo o něm. Je to chrlič magořin, proč si ho všímat. Za víkend jich nachrlí horu. Naši vojáci do Afghánistánu? 
Počká do podzimu. Když se to tam bude vyvíjet dobře, vojáky tam pošle. Když špatně, nepošle. To je státnické, jako když kobylomajstr práská bičem. 
	A proč prej se pořád straší, jak to v Afghánistánu dopadne, když odejdou všechna vojska. 
Vzpomeňte prej na Saigon, Američani odešli a nestalo se nic. Nu něco přeci. Saigon obsadila komunistická vojska, následovalo vraždění, vysídlování, beznadějné útěky statisíců Vietnamců. 
	Pyšnil se u sochy TGM, jako by byl Masarykův starší brácha. Smáli se mu tam občané s protestními cedulemi. Nařídil svému člověku: vyfotografuj ty ksichty. Až bude stavět krasobruslařskou halu pro rychlobruslaře, hrábne do zásuvky a může s těmi občany zatočit. Neví, že to jsou Dánové. 
	Pohádal se v TV s knížetem. Za autora věty o vládě, co sedí na bajonetech, označil Napoleona. Kníže řekl, že ne, že to řekl Talleyrand. Vysmál se mu. Neví, že kníže u toho tenkrát byl. 
	Má buclatého kolegu. Ten slíbil, že dá lidem důchod 15 tisíc. Když se lidi začali divit, řekl, že to jsou jen hausnumera, aby se zalíbil. Je to všechno velká sranda. Nevím, proč se nesmějete.

i Goebbels do televize
4.3.2010    Mladá fronta DNES    str. 10    Názory
    Karel Steigerwald        
Lenin, Hitler 

Michael Kocáb se z výšin ministerského křesla ohradil proti vysílání zpráv z časů komunistické vlády. 
Vstoupil tak do nekonečného seriálu o tom, co je minulost, jak s ní nakládat, jak ji tajit či zpřístupňovat. 
	A především – jak uchránit dnešní hloupoučké obyvatelstvo před jedem tehdejší propagandy. Lidé vidí majora Zemana, komunistické zprávy a volí udavače Filipa. Jed rafinované propagandy do nich vstoupí. Vzpomeňme si na pokus soudně zakázat vydávání Hitlerovy knihy. 
Občas se někdo hněvá, že někde zbyl srp, kladivo a Leninova socha. Minulost obsahovala mnoho špatného a dnešním úkolem je lidi před tím uchránit, ať už je to jed nacismu či komunismu. Lidi by se toho zase mohli chytit. Když z minulosti všechno negativní vyhladíme, získáme mnohem lepší minulost, pro dnešek lépe použitelnou. Z toho důvodu lidé odjakživa minulost rádi předělávají. K dispozici je pak minulost vyrobená dneškem a nabízí poučení, které si dnešek přeje. Maličký příklad: jakýsi odborář tento týden obhajoval důležitost a oprávnění stávky dopravců vzpomínkou na generální stávku v listopadu 1989. Je to vzorná manipulace dějinami. 
U vzniku a plánování tehdejší generální stávky jsem byl v centimetrové blízkosti. Praotci jsou pro toho, kdo by to chtěl jednou vyšetřovat, režisér Rajmont a herci Töpfer a Kraus. Někdo jiný možná viděl ještě jiné praotce, tak to chodí. Ale odborář u toho nebyl jediný, přesto si tu slávu dnes chtějí pověsit na svá vrata. 
	Něco z minulosti nevysílat či netisknout znamená minulost opravit. Nechápu, proč si to Kocáb, kterého v té minulosti také nevysílali a netiskli, přeje. Řekl, že je to tak absurdní, jako kdyby německá televize vysílala dvacet let po válce projevy Hitlera či Goebbelse. Není to špatný nápad, hodily by se hned vedle těch komunistických projevů. 
	ČSSD má na kandidátce do voleb policistu, který 17. listopadu bil demonstranty na Národní třídě. Vyvolává to nechutenství. Už měli ve Sněmovně bachaře z komunistického kriminálu, teď chystají esenbáka přímo z posvátného podloubí sametové revoluce. Už běží vysvětlení, že se do bití nezapojil, že byl až u Máje a jen se koukal. ČSSD za ním stojí, leda by se někde vynořilo foto, jak ta bílá helma bije lidi. S Kocábovou kritikou televizních novin to souvisí tak, že je to absurdní kandidatura, zatímco vysílání tehdejší komunistické propagandy absurdní není, protože ukazuje, jak to tehdy ti absurdní vládci dělali. 
Protože to dnešní komunisti dělají jen o chlup jinak, zatajovat tehdejší komunistické výtvory by se jim hodilo. Podobnost tehdejší demagogie s dnešní by je mohla rozčilovat. 
	Absurdní není, že máme svobodný přístup snad ke všemu včetně tehdejší komunistické propagandy. Absurdní je, že v té svobodě žijeme obklopeni dnešní komunistickou propagandou, kterou produkují dnešní mistři. Ale svoboda je větší cenina než pěna na jejím okraji. Ani si neumím představit, jak by takové zatajování minulosti probíhalo. Kocáb myslí, že by pomohl komentář, který by vše odborně vysvětlil. I to je zvyk z doby cenzury a nesvobody, kdy se komentovalo všechno, co bylo třeba chránit před zákazem. Kdy se i jazz obhajoval jako pokroková hudba černých otroků. 
	Kdo chce svobodu, nemůže ji umisťovat do skleníků. Musí ji nechat na svobodném povětří, kde je ustavičně ohrožována. Musí riskovat, že řev svobody je plný hnusu, který svobodu může kdykoliv zničit, pokud o ni lidé nepečují. Čtěte Mein Kampf i stati Lenina. Dejte je do televize. Obé vás poučí stejně. A je to poučení nad všechny zákazy a komentáře. 

***

Kocáb myslí, že by pomohl komentář, který by vše odborně vysvětlil. I to je zvyk z doby cenzury a nesvobody, kdy se komentovalo všechno, co bylo třeba chránit před zákazem. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Co vše spolkne volič
3.3.2010    Mladá fronta DNES    str. 09    Názory
    Karel Steigerwald        
Škromach nabízí zvýšení penzí o padesát procent za pět let. To je trhák. V žádném případě to není nic nesplnitelného. Pokud se ČSSD podaří prosadit státní bankrot a inflaci vyšší než sto či dvě stě procent, mohou i penze vyletěl nahoru o padesát procent, aby důchodci nepomřeli hlady. Jinou cestu k tak vysokým penzím realita nenabízí ani ekonomicky lehkomyslné sociální demokracii. Politická nabídka bývá roztodivná. Zvlášť ta předvolební. Představy, jak spravovat stát, se často nahrazují sladkými řečmi. Ostatně co strany nabízejí voličům, není rozhodující. Hlavní roli hraje, co si pak vyjednají v koalicích. 
Ale určitý užitek hlasy voličů mají. Zlepšují či zhoršují povolební vyjednávací pozice. Politici o hlasy tedy usilují. Lákadla, která nabízejí, vypovídají nejen o míře nezodpovědnosti či paniky partají, ale také o tom, jak moc podceňují voliče. 
	Škromachova nabídka masivního vzestupu penzí svědčí o tom, že považuje voliče za voly hodně veliké. Ani svůj návrh ničím nepodkládá, žádným rozborem či hospodářskou analýzou. Míří přímo na cíl: Vole, chytni se na ty moje sliby! Jiný bláznivý politik slibuje, že když bude zvolen, zlepší hokej. Úspěch této politiky je skutečně závislý na tom, jak prozíraví či slepí voliči jsou a jestli včas rozpoznají, že hokej je především v hlavách těch politiků. 
Lid neboli voličstvo skutečně není zdrojem žádného bezpečného dobra a moudrosti. Prosazení všeobecného, rovného a tajného volebního práva před sto lety nepřineslo společnosti automaticky žádný pokrok. Naopak, objevil se nový fenomén, lidový vládce, klamání voličů, demagogie a fanatismus krutých mas. Volbami se k moci nedostávají ti nejlepší, nýbrž často politické zrůdy. Všeobecné volební právo vyneslo k moci nacismus i fašismus. Masy se stavěly za komunismus. Moudrost lidu se volbami nahoru nepřenáší, jak věřili političtí romantici předminulého století. Po nesvobodě šlechtických států přišla nesvoboda populismu. Primitivní vůdci lidového původu byli nakonec děsivější než přešlechtění carové. Před jedem populismu a demagogie nechrání ani vzdělání. Německo, jehož ulice vynesly k moci nejodpornější známé lidové hnutí, patřilo v té době k nejvzdělanějším státům světa. Přesto se masy poklonily Hitlerovi, jehož idiocie je dnes viditelná snadno, a já myslím, že byla stejně snadno viditelná i tehdy. 
	Škromachovo zvýšení důchodů je drobná perlička na kormutlivé cestě. Není v tom sám, politici jsou na vábení voličů citliví masově. Důležité asi je, na jakou hladinu to vábení posadí. Z té hladiny se dá odečíst důležitá voličská úvaha: oni si myslí, že jsem vůl? Fakt očekávají, že jim věřím, že po volbách zlepší hokej? 
	Komunisti nabízeli lákadlo ucelené, ráj. Umisťovali ho do budoucnosti. Opičili se po křesťanech a muslimech, kteří mají ráj nahoře. Klamání mas má za sebou stoleté dějiny, plné směšnosti, krutosti a iluzí. Z nich se lze poučit. Kdo to neudělá, může se těšit na dvojnásobnou penzi. 

O autorovi| Karel Steigerwald, komentátor MF DNES
Foto autor| FOTO: MAFA – MICHAL KLÍMA
Foto popis| JISTOTA 50 PROCENT ZA PĚT LET. Kolik slibů ještě uslyšíme, než vhodíme hlasovací lístky?O autorovi| Karel Steigerwald, komentátor MF DNES
Foto autor| FOTO: MAFA – MICHAL KLÍMA
Foto popis| JISTOTA 50 PROCENT ZA PĚT LET. Kolik slibů ještě uslyšíme, než vhodíme hlasovací lístky?

Grossova metoda se může vyplatit i Paroubkovi
2.3.2010    Mladá fronta DNES    str. 10    Názory
    KAREL STEIGERWALD        
Ing. Paroubek se vydal bruslařskou cestou dr. Grosse. Visí nad ním hrozba korupční aféry. Předseda ČSSD se nejdříve brání pádnými výroky o opilcích, vzápětí svá slova musí otočit v opak. 
	Řekne třeba, já tam nebyl, byl tam Kožnar. Ten řekne, oni mě s Dimunem navedli. Předseda řekne, já s lobbisty nemluvil. A lobbisti hned odpoví, my s předsedou mluvili. Prudkost Paroubkovy obrany aféru zdárně rozvětvuje a prohlubuje. Mění výpovědi, říká něco, pak zas opak. Laik by řekl, že lže, já napíšu, že své stanovisko k událostem upřesňuje, a tím žene aféru vpřed. A v tom se inženýr podobá doktoru Grossovi, svému předchůdci ve straně i vládě. Kdo čte výroky pana Kožnara, žasne: „Pohybuju se v nejvyšších sférách a vidím ty indikativní věci, jak se dějí.“ Můj bože, jak vypadají ty nejvyšší sféry? 
Jako za časů igelitkáře. 
	Ing. Paroubek na to jde dobře. Cesta doktora Grosse vede k cíli. Pár lží, zmatených výroků, slabomyslný billboard, že to vůdce myslí dobře, prapodivná postava s igelitkou, starý opilec pandurák a jako vrchol geniální zázračné investování s výdělkem milionů. Žádný předseda vlády ani prezident za život nevydělají tolik milionů, co chytrý investor za den na burze. 
	A to za trochu zmatků a ostudy s pandury přece stojí.

Třídní boj se rozhořel
1.3.2010    Mladá fronta DNES    str. 11    Názory
    Karel Steigerwald        
Poslanec Nečas může v rámci obstrukcí stokrát Sněmovnu školit, kolik uspořila opatření ve vybírání nemocenského pojištění, jakému plýtvání se zamezilo a co rozumného úspory přinesou. Je to jedno. 
	Levá strana sporu se o věcnou stránku problému, čili o peníze, nezajímá. Peníze byly, jsou, budou. Natisknou se. Co levá strana sporu podněcuje, je vzplanutí třídního boje. V něm vystupují vysávaní chudí světlých barev a tuční sající bohatí v šedočerné. O nějaké racionální systémy zdravotního či sociálního pojištění není třeba se zajímat. 
Jde o získání moci. Co bude pak, to se uvidí. Složitými propočty pojistných systémů se k vládnutí nikdo nedostane. Je třeba strhnout masy, postavit jedny proti druhým, oživit teorie o vykořisťovatelích, o boji za každý haléř pro chudé. 
	Vznikla fronta socialisti, komunisti, odbory a přívěsek Cyril Svoboda. Tato fronta vede frontální útok. Žádnou vlastní nabídku nemá. Říká jen obecné: reformu nepotřebujeme, ta okrade chudé. Bojuje negací všeho, co by chtěla zavést pravice. Neguje se jí dobře. Pravice je nešikovná, nesrozumitelná, obtížně vysvětluje velmi složité problémy týkající se pojistných systémů. Utápí se kvůli pár procentům obliby ve vzájemných a nepochopitelných žabích sporech. Levice to má snazší. Nehádá se mezi svými. Svorně burácí: reformátoři kradou, lžou, bohatnou. A to je slyšet. Výpočty expertů nikdo neslyší. 
	Komunisti kdysi také neměli žádnou představu, co socialistický či komunistický stát je. Věděli, jak se dostat k moci. Žádejte nemožné, křičel Gottwald. Ani haléř ze mzdy, ani muže ze závodu. Nesplnitelné požadavky, vydávané za oprávněné nároky, byly hlavním argumentem, stejně jako dneska. Co udělají, až budou mít moc, neřešili. Když byli u moci, zavedli samoděržaví. 
	Vůdce levé koalice Paroubek je úspěšný politik. Loni porazil vládu, sám ji chytře nepřevzal. Jako rozumný populista chtěl chaos. Má ho. Prosadil nepřiměřeně dlouhé funkční období přirozeně bezmocné prozatímní vlády. Úspěšně podpořil prostředí rozkladu, bezvládí a nedůvěry v politiku. Na tomto pozadí slibuje voličům cokoliv včetně událostí, na které nemá vláda vliv. Žádá nemožné a nemožné slibuje. Má jediný argument: chudí nebudou doplácet na bohaté! 

Pět stovek od vlády Mezi bohatými je dost zlodějů, to se mu hodí. Mezi socialisty je také dost zlodějů. Jde jen o sílu křiku. 
Křičet umí nejlépe. Jeho hospodářský recept je jednoduchý: co sebereme bohatým, rozdáme chudým. 
Oživuje tuto dávno mrtvou iluzi starých revolucí. Triviálními výklady hospodářských problémů podněcuje nejméně kompetentní vrstvy národa. Nabízí naději každému zoufalci. Jako každý talentovaný populista je odvážný, drzý a hbitý. Ví si rady i s vysvětlením státního dluhu, který udělali socialisti za osm let vládnutí v době hospodářské prosperity. Řekne, že to zavinil Topolánek. To by si skoro žádný politik netroufl, Paroubek ano. Věří, že najde dost lidí, které strhne. Nečasovy cifry o třicetikorunách nezaujmou. Zaujme pádný křik ke zdravotním poplatkům: na prahu ordinací umírají děti! Levice emocím rozumí lépe než pravice. Stojí v čele fronty: chudí a poctiví proti bohatým a nepoctivým. To je boj třídní, se vším, co to znamená. Nevadí, že už jednou zkrachoval a přinesl utrpení. Je tu zas, má nový kabát. 
	Pravice chápe svět složitěji. Otravuje tím lidi. Nabízí nesrozumitelná řešení. Myslí si, že se lidé budou namáhat něco pochopit. Zázračné Škromachovy poučky typu „zvýšíme výdaje, a přesto schodek nestoupne“ nebo „nestrašte nás bankrotem“ přitáhnou mnohem víc lidí než Kalouskovy výpočty, kolik lidé zaplatí navíc, když jim vláda něco navíc dá. Platit ročně sedmdesát miliard jen na dluhy státu? 
Vždyť to nic konkrétního není. Levice říká: Dluhy? To je jen fráze. 
Zato pět stovek od vlády vidí každý. Tudy běží novodobý třídní boj. Cenu v něm mají emoce a nálady. Levice má náskok. Nechce snahu. Říká: Spi, já se starám. To je konejšivé. Nabídka pravice v Čechách nemá ohlas: Starej se sám, stát ti jen pokryje záda. Kdo by se chtěl sám starat, když to může nechat na Škromachovi! 
	Kultura? Noblesa? Krása obcí? Nádherný vzhled krajiny, třeba jako v Dánsku? Pryč s tím. Na pochod se dávají bachratí psanci. Chtějí moc. Slibují, že za odměnu promění zemi v to, co ještě nedávno byla. 

O autorovi| Karel Steigerwald, komentátor MF DNES
Foto autor| FOTO: MAFA – LUKÁŠ BÍBA
Foto popis| STAČÍ DOBŘE KŘIČET? Levice to má snazší a rozumí emocím lépe než pravice. Burácí: Reformátoři kradou, lžou, bohatnou. A to je slyšet. Výpočty expertů nikdo neslyší.O autorovi| Karel Steigerwald, komentátor MF DNES
Foto autor| FOTO: MAFA – LUKÁŠ BÍBA
Foto popis| STAČÍ DOBŘE KŘIČET? Levice to má snazší a rozumí emocím lépe než pravice. Burácí: Reformátoři kradou, lžou, bohatnou. A to je slyšet. Výpočty expertů nikdo neslyší.

Jen na nás bruste kudly
26.2.2010    Mladá fronta DNES    str. 12    Názory
    Karel Steigerwald        
Haiku

Diář Karla Steigerwalda

Odvolali se a rozsudek ještě neplatí. Tak si nacisti z Dělnické strany dupli v Teplicích. Mnozí publicisti si dupli v tisku a jinde: svoboda dostala zákazem Dělnické strany na frak. Důvodem je právě ta svoboda. Neonacistům ji soud nedopřál. Žádné haiku na to neexistuje.
	Škoda, že se taková debata nerozběhla v době norimberského procesu. To se nacistů nikdo nezastal a mezinárodní tribunál je zbavil svobody být nacistou. Zbavil je i života, což je druhý problém: mají se někteří zločinci, například velcí vrazi, jménem státu zabíjet? Není zabití vrahů nakonec také vraždou? Ani o tom tehdy nikdo nedebatoval. Chycené nacisty pověsili bez debat.
	Dalších šedesát let se kultivovalo myšlení, že i nacista má právo šířit své ideály ve svobodné konkurenci myšlenek, že ani osvětimského vraha nesmí nikdo zbavit života. Tak dnes vypadá politická korektnost v Evropě. Ty zavražděné miliony do toho už nemají co mluvit.
Ve Spojených státech je to jinak. V této intelektuálně a mravně málo vyvinuté zemi vedli Seveřané dost krutou válku proti svobodě Jižanů. V USA nikdo neakceptoval myšlenku, že mít a nemít otroky jsou dvě práva občanů a projev tolerance i svobody obou skupin.
	Seveřané nezkoumali, zda vítězstvím v té válce ohrozí svobodu Jižanů. Zvítězili a otroky osvobodili. Jejich válka se opírala o myšlenku, že svoboda z nebe nepadá, že se o ni musí usilovat, že se svoboda musí bránit i násilím, případně válkou.
	V Evropské unii tomu tak není. V EU se debatuje jemně. Vše je složité, plné slovních kliček. Političtí vrazi, organizujte se, já budu bojovat za vaše právo mít na to právo.
Je to takové vyšší stadium otřepané Voltairovy floskule, že s tebou sice nesouhlasím, ale že budu hájit tvé právo mluvit. Ta nikdy neplatila.
Používají ji nejraději právě ti, kdo chtějí jiné umlčet, případně zatípnout zcela. Komunisti zavedli demokratickou demokracii, aby každý pochopil, že je po demokracii. Zákazem Dělnické strany vnesl zdejší soud do debaty nové hledisko. Proto se také mnoho lidí ozvalo: Příště zakážou nás! Ale i těm musí vrtat hlavou úvaha, kdyby lidé včas rohli Hitlera, kdyby dal car Stalinovu hlavu medvědům, lidstvu by bylo lépe, než když se o svobodu obou kreatur neprozíravě dbalo.
	Ale kdo to předem ví, co se z lidí vyvine? No přece každý, vždyť to říkají vždy předem. Čtěte jejich knihy, tam to je.
	Ředitel Občanského institutu Roman Joch to napsal přehledně pro ty, kdo chtějí mít na vše teorii: jsou práva občanská (právo na život, na majetek) a práva politická (smět hlasovat, být volen, politicky se sdružovat a vychvalovat své přesvědčení). Joch píše: Politická práva nesmějí ohrozit práva občanská. Nikdo se nesmí politicky organizovat tak, aby někomu zrušil svobodu, majetek atd. Brát lidem svobodu a rušit jejich majetek je ale v moderním světě stejně běžné jako v tom nemoderním. Soudní útok na Dělnickou stranu je ve společnosti, která nectí ani svobodu, ani majetek, zázrak. Proto slyšíme málo hlasů, které rozsudek vítají, a hodně těch, které jej problematizují.
	Běžte na skvělý film Pouta. Tam už ti, kteří na cestě k moci svobod občanů využívali dosyta, žádné svobody občanům neposkytují. Drtí společnost nesvobodných. Kdyby je kdysi včas někdo zavřel, nemusely pak trpět miliony. Dobrodiní demokratické společnosti by neměli užívat ti, kdo ji chtějí zrušit. Kdo to jsou, není ve svobodné zemi těžké poznat. V zemi málo svobodné si to každý plete. Zavádí pak lidové lidovlády a Čechy Čechům. Ve svobodě brousí kudly na svobodu.
	Jen brus na nás kudly, říkají myslitelé, jsi svobodný. Což je vlastně také takové haiku.

Foto popis| Foto popis|

Noblesa profesora práv, ach jo...
25.2.2010    Mladá fronta DNES    str. 12    Názory
    KAREL STEIGERWALD        
Plzeňská právnická fakulta na sebe naházela hanby až až. Jedním z viníků je učitel Telecký. Má proto odejít. Založil si svoje odbory. Jako odborový předák nemůže dostat výpověď.
	Jako právník dobře ví, jaký smysl mají zákony o odborech. Vidí v nich skulinu, vleze do ní. Odbory tu nejsou, aby chránily vykutálené učitele. Telecký může na fakultě vyučovat vychytralost a bezectnost. To se v životě hodí, ale vyučovat tomu studentstvo už by se nemělo. Z hlediska vyššího principu právního je učitel Telecký vychytralý a bezectný. Od pedagoga vysoké školy je nutno žádat ctihodnost, důstojnost a noblesu. Jsou činy, kterých se univerzitní pedagog nemůže dopouštět.
	Ale pseudoodboráři Teleckému se tolik nedivme. Ví, jak to u nás na veřejnosti chodí. Stupidním obcházením zákonů počínaje, nehorázným lhaním veřejných činitelů konče. To vše se smí, dělá, toleruje. Proč by se jeden Telecký nevykašlal na vyšší mravnost a nepopadl pevně do spárů svůj plat pedagoga? Zákon, který se dá zneužít, k tomu je.
	Co dělat? Jako to dělal TGM. Nemluvit s ním. Dělat, že není. Bude žít na fakultě všemi ignorován jako černý duch. Jak dlouho to osamění vydrží? Vím, co odpovíte. Věčně. Hlavně když mu poběží ten plat. Ach jo.

Kožnar s panduráky, zas nějaká grossovina?
23.2.2010    Mladá fronta DNES    str. 10    Názory
    KAREL STEIGERWALD        
K pantomimě o břichu, kterou prý chtěli dva panduři z Rakouska obvinit vycházejícího úředníka Paroubka, dodal za sebe úředník lepší figuru: Kožnara. Ten s těmi panduráky jednal. A je vyřešeno! 
	Ne. Potměšilci namítnou, že Kožnar je zas nějaká grossovina či pět na stole v českých. Ale ani sto Kožnarů nezastře prvopočátek: proč Paroubkova vláda koupila tolik luxusních pandurů za tolik peněz? Před pandury tu byly gripeny. Před gripeny vrtulníky. Podzvukové stíhačky. Předražené dálnice. Nefungující počítačové sítě do škol. Prohrané zbytečné arbitráže. A Diag Human. Vláda po vládě, malér za malérem. Jako šílenci. Dál nebudu pokračovat, nemám hlavu slona. Každý si seznam doplní. U lidí to má stát už nahnuté. Skoro všechno, co naplánoval a spustil, končí katastrofou. Skoro všechno, co dobrého se stalo, prosadili lidi proti vůli státu. Ten je drahý, překáží a plýtvá. Panduři jsou jen zastavením na mnohaleté trpké cestě různých nákladných státních akcí, plánů, obchodů, kde hranice mezi pitomostí a krádeží je nezřetelná. 
	Nad vodou nás drží vynikající soukromý sektor. Stát se přivedl na hunt. Musí proto nyní skočit po hrdle soukromého sektoru, aby zas ztučněl a měl na další panduriády, třeba na výhodný pronájem pozemků na Měsíci. A to je volební politická nabídka Grossova formátu.

Sdružené chlebové odběrenky zdarma
19.2.2010    Mladá fronta DNES    str. 12    Názory
    Karla Steigerwalda        
Haiku 
Diář 

Je roztomilé haiku: Hopsa hejsa do Brandejsa. Vykřikují je politici, když se rozhodou kandidovat. Hopsa hejsa je pokřik do kampaně, Brandejs je poslanecký mandát. 
	Připomínám to, protože i já jsem se rozhodl jít letos do voleb. Nešel bych, kdybych nevnímal tlak veřejnosti, která se ptá, kdy už půjdu. 
Ale i tomu bych odolal, kdyby byl někdo jiný, kdo by mě dokázal nahradit. Jenže nikoho schopného za sebou nevidím. A je třetí důvod. Cítím určité vyšší poslání, přesněji veřejný úkol, který na sebe musím vzít. Stručně řečeno, oslovila mě jistá vyšší bytost a pověřila mě. To se pak, hopsa hejsa, těžko odmítá. 
	Kandidovat budu za naši stranu. Máme program přitažlivý pro každého voliče, až na pár blbců. Těžištěm našeho programu je hospodářský a kulturní vzestup. Zabezpečíme vzestup DPH o 6,65 procenta do roku 2013. Prosadíme snížení nezaměstnanosti o 76 procent do roku 2016, kdy se stanu prezidentem. Platy zvýšíme o 5 430 korun, zavedeme sedmnáctý důchod. Do sociálního zabezpečení prosadíme pořádek, a ne aby se pořád žvanilo o nějaké krizi. Svačiny budou zdarma, každé sudé dítě dostane poukaz na byt po dovršení padesáti let. Liché děti dostanou lázně zdarma a slevenku na odběr pračky Fulnek. U lékaře dostane každý pacient třicet korun z prostředků krajů. V každém městě nad tisíc obyvatel založíme bezplatné divadlo a rychloplavecký ovál se spodním mrazením. Každý občan bude mít právo, ale i povinnost odebírat Literární noviny. Ve fotbale prosadíme spravedlivé pravidlo vítěze ligy tak, aby vítězství bylo rovnoměrně rozděleno na kluby podle pořadí. Atletiku dáme do ústavy. A kladinu! Nebo kladinu ne, kladinářů je pár. Spíš kozu snožmo. Bude ji mít zabezpečenou každý podle pohlaví. Pro ty, které dosavadní pohlaví neuspokojují, zavedeme další tři pohlaví podle moderních evropských poznatků. 
	Naše strana se bude podílet i na tvorbě počasí. Skoncujeme s nepořádky v počasí, které prosadil Kalousek. Každý dostane počasí, na jaké má nárok. Kalouska postavím před sněmovní vyšetřovací komisi za sabotáž letních teplot. Na počasí si netroufla žádná jiná strana! 
	Prosadíme zákon o zákazu státních dluhů. Kdo by udělal státní dluh, půjde do vězení na pět let, kde si státní dluh odpracuje. Jedinou výjimkou bude státní dluh použitý pro rozumné účely. Kdo bude o státním dluhu ustavičně žvanit, dostane zákaz mluvení a počtů. V ústavě bude také právo na bohatství. To bude vyžadovat zákon o přiměřeném zdanění. Daň nikdy nesmí přesáhnout příjem poplatníka, to prosadím. V ústavě bude i takzvané Daňové pravidlo Jany Bendové. To zní: Příjem přesahující jednonásobek průměrného platu plus dětské přídavky dělené počtem měsíců připadajících na jeden rok a dítě pro potřeby výběru daní nejsou příjmem, nýbrž zdrojem. 
Naším volebním heslem budiž klasické Špidlovo: Zdroje jsou! 
	Volby, jak chápete, vyhraju. Program jsem sestavil podle toho, co lidé chtějí a na co mají spravedlivý nárok. Po volbách prosadím zákon, že každý má právo na krásu a zdraví. Budou na to odborné komise. Tak se dělá moderní politika. Vyhovět, zaujmout a nabídnout. 
V jednom jsem to trochu přehnal. Za důchody Dánů přestanu bojovat. Podle průzkumu, který jsem si nechal udělat, jsou mi naši lidi přednější. 
	Nemohu nevyhrát, když je můj volební program vědecky sestavený. Každý volič něco chce a já mu to nabízím. Nabízím dokonce i to, co voliči dosud ani nechtějí, protože nevědí, že to chtějí. Jsou to například sdružené chlebové cestovní odběrenky zdarma. S tímto trumfem mám cestu do Brandejsa volnou! 
Ani Paroubek nemá lepší program. 

Foto popis| Foto popis|

Ani jedno pivo, ani dva kilometry!
19.2.2010    Mladá fronta DNES    str. 12    Názory
    KAREL STEIGERWALD        
Co si mají řidiči počít s absolutními čísly: 
	50 km za hodinu, nula promile v krvi? 
Má trest přijít při rychlosti 51 či 57 km za hodinu a 0,15 promile? Má policie tyto bagatelní cifry přehlížet? Nebo má policie (a řidiči) striktně dodržovat zákon? Nedávný soudní názor situaci zkomplikoval: žádá vzít do úvahy míru nebezpečí. To pak i policista může posuzovat, že jednou 52 km ohrožuje, jindy 55 km nikoliv? A navíc zákon žádné takové úvahy nezná: je zakázáno a šmytec. Policista, který pokutuje řidiče za 54 km za hodinu a za jedno pivo, je blázen, ale jedná podle zákona. Znechucení lidí se přenáší dál, na zákon. 
Argument, že rychlá jízda a opilství jsou příčinou hrozných dopravních nehod, je lichý. Jedno pivo má na schopnosti řidiče menší vliv než hádka s manželkou, kterou zákon nezakazuje. Překročení rychlosti o pár (dva nebo pět?) kilometrů na bezpečnostní situaci řidiče vůbec nic nemění. 
	Stíhání malicherných přečinů je kuriózní nesmysl. Ale zvýšit tato absolutní čísla problém neřeší, jen posune výš. A co ho řeší? Když policie naplní obecnější předpis: co je nebezpečné. Bude stíhat riskantní řidiče, nikoliv jedno pivo. Je to krok od formalit k podstatě. Týkat by se měl všeho našeho stíhání a trestání.

Řečmi o šibalech ani Topol nedojme
16.2.2010    Mladá fronta DNES    str. 10    Názory
    Karel Steigerwald        
I když nyní případ Kvapil vypadá slibně a policie se tváří sebejistě, nic to znamenat nemusí. Pořád ještě může vše usnout. Buď proto, že se čin nestal, nebo naopak proto, že se stal. 

Kvapil a Novotný, regionální politici ODS z Brna, jsou ve vazbě. Důvodem je údajné přijetí milionového úplatku. Už delší dobu čelí ODS neúspěšně pověstem zkorumpovanosti, a teď tohle. První reakce ODS je paroubkovská – šibalové musí pryč. Kvapil poslechl, vzdal se starostování i zastupitelství. Ani na kandidátce do Sněmovny se neobjeví, ODS ho včera vyloučila, stejně jako dalšího obviněného politika, Radovana Novotného. 
	Policie další informace v zájmu vyšetřování neposkytuje. Ale ani nemusí. Už teď je to pro ODS zdrcující. Kvapil měl kandidovat na poslance, místo toho je ve vazbě. To voliče osloví. Pro konkurenční ČSSD je to dar. V předvolebních bojích nic neprobíhá jemně: presumpce neviny je z říše snů, člověk sedí, je obviněn a hotovo. Kandiduje? Tak nemá sedět ve vazbě. ČSSD sama to zná z časů Kubiceho zprávy. Aniž oba případy srovnávám, jedno mají společné: předvolební obvinění a policejní akce. Kubiceho zpráva dopadla trapně, to jest nijak. Po volbách už její obsah nikdo nikdy nevyšetřil, obalila se dalšími dohady, obviněními, plácáním do vody. Pak zapadla. Pokud Kvapilova kauza dopadne stejně či podobně, Bůh s námi. 
	Ale možná by s námi měl být Bůh už teď. Kolik takových afér jsme zažili a kolik z nich dostalo nějaký jasný vzhled? Při pověsti, kterou na veřejnosti mají orgány činné v trestním řízení, jak se celý ten svět mlh a temnot nazývá, nemusíme se zase dočkat ničeho. I když případ Kvapil vypadá slibně a policie se tváří sebejistě, nic to znamenat nemusí. Pořád ještě může vše usnout. Buď proto, že se čin nestal, nebo naopak proto, že se stal. Sil, které mohou orgány ohnout, je u nás dost. 
Odkud se pověst o prohnilosti naší politické scény bere, je myslím jasné ze všech těch minulých, nikdy neobjasněných a nevyšetřených afér. Voliči vědí dnes už bezpečně jediné: bude politický rachot a nic se zase nestane. To má nejen zničující vliv na veřejné mínění, ale především na politiky: bojí se méně, než by měli, a mravní zákon, co mají v srdci, platí míň než hvězdy, které na ně svítí. Co prošlo už mnohokrát, projde příště zase. Možná jde jen o dovednost, o bruslařské nadání korupčníka. Kdo je mrštný, může vše, ťulpas uklouzne na pár tisících. Dobře a včas umístěné tresty platily by dvojnásob. Jako výstraha. Směrem k voličům: korupčníci kradou, ale trest již přichází. A směrem k politikům také tak: nekraďte, trest již přichází. Ale jsou to jen takové sny: ODS se z toho vylíže. Každý se vždy vylíže. Sto milionů Standy Grosse už naší mravnosti nikdo z kabátu neodpáře. Vyřadit z politiky strany korupčníků nelze. Vyřadili byste politiku celou, korupčníci jsou rozprostřeni všude. Už i ti čestností se chvástající komunisti chtěli mozkem poslance Dolejše začachrovat tajné stranické peníze. Vyšetřuje je policie, která nakonec stejně zjistí, že se nic nestalo, Dolejš snad jen žertoval. 
	ODS má tedy malér a nějak ho odskáče. Nejhorší řešení by ale bylo, že by z toho zase nic nebylo. Výklady o šibalech nedojímaly u Paroubka, nedojmou ani u Topolánka. Větší dojem by obě partaje udělaly (a ty další též), kdyby alespoň někdy chytly ty své vnitrostranické šibaly dřív než policie. 
	Ale ani policie toho moc nenachytá a soudy mnoho neodsoudí. A to je škoda největší. Vystavují naše politiky ohromnému trápení a pokušení: když to všude okolo vidí, musí je nutně napadnout, když kolega ano, proč já ne? Jsem snad hloupější? Všimněte si, jak všichni vidí břevna v očích konkurence. V oku svém nevidí až do zatčení šibalů nic. Po zatčení nasazují krokodýlí pláč a falešné pokání. To bych jim nepolykal. Rozumějte, nežral. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Jančík už zas jančí. Řídí ho levice?
12.2.2010    Mladá fronta DNES    str. 13    Názory
    Karel Steigerwald        
Radnice Prahy 5 dá nájemníkům v obecních bytech pět tisíc korun na přilepšenou. Všem. Toto socialistické opatření nezavedl žádný socialista, nýbrž starosta za ODS Jančík, postava, která už léta zatěžuje účet ODS ustavičnými aférami.
	Volit postupy obvyklé spíše v ČSSD je pro pravičáka Jančíka lákavé. ODS vždy hlásá koncepci sociální pomoci pokud možno konkrétnímu občanovi v konkrétní situaci. To se zdá racionální. Levice volí opačný postup: všem, všem, všem. To je také racionální, ale jen z hlediska získávání obliby u voličů. Plošná pětitisícovka je toho názorným příkladem. Jančík vypadá, jako by ho levice řídila. Nepomůže jen občanům, které deregulace nájemného dostává do bezvýchodné situace a pomoc opravdu potřebují, nýbrž i těm, kteří třeba regulovaný byt dál pronajímají a pětitisícovku s chutí strčí do kapsy. Nebo lidem s vysokými příjmy, kteří dobrodiní regulovaného nájmu získali už kdysi za jiného režimu.
	Když takové finty dělá ČSSD, její voliče to může utvrdit v lásce k partaji. Jančíkovi to pomoci nemusí. Už teď jej levice za to nechválí, i když by měla. Starosta za ODS postupuje jejími prostředky. Kdo ODS nemá rád, rád vezme pět tisíc, ale volit bude dál svou levici. Hůř může Jančík dopadnout u voličů ODS. Ty jeho populistický trik naštve a od ODS se odvrátí. Pražská TOP 09 to už ví a hlásí se. V Jančíkově fintě se tak vlastně třpytí celá rozpornost současné ODS, která si neumí ujasnit, pro které voliče tu vlastně je.
	Jančíkovy aféry jsou nejasné.
Žádná nebyla vyšetřena. Někdo je považuje za pouhé propagační vlnobití Jančíkových nepřátel. Pro jiné jsou důkazem starostova mafiánského živobytí. Seznam je dlouhý. Jen namátkou: špatně privatizované nemovitosti, pronájmy firmě, v níž Jančík je, kejkle s černými dušemi ODS, vymazávání negativních informací na internetu. Jančík najel na strážníka v ulici se zákazem vjezdu. Byl osvobozen, protože vyšlo najevo, že strážník na jeho auto sám naběhl ve chvíli, kdy se ho starosta chtěl zeptat, zda smí tím zákazem projet. To muselo Jančíkovy odpůrce rozžhavit do běla. Ale je to v duchu argumentací našich orgánů činných v oboru spravedlnosti. Proč by strážníci nenabíhali na auta politiků, když pět na stole v českých je i podle orgánů jen žertovná šifra, nikoliv pět úplatkářských milionů.
	Jančík říká, že je nevinný. Žádné obvinění, žádné soudy. Pro ODS však je olověnou koulí u nohy, pro veřejnost důkazem, že politika je špína, a pro opozičníky díky jeho mamutí taktice darem z nebes. Může být, že Jančíkovi nepřátelé na něj najíždějí s obratností větší, než když on najížděl na strážníka. Ale důležitější než nevinnost před soudem je pověst politika. Ta Jančíkova už je v politice nepoužitelná. Teď ji chce vylepšit pěti tisícovkami. Otáčí loď k populismu. Špatným směrem, kapitáne, řekl by mu každý politický plavčík z ODS, loď nabírá.
	Nevadí, Jančíkova loď pluje a vzbuzuje samé negativní vášně. A to je ta nejhorší schopnost politika.

O autorovi| Karel Steigerwald komentátor MF DNES
Foto popis| O autorovi| Karel Steigerwald komentátor MF DNES
Foto popis|

ČSSD v hospodářské a letecké ofenzivě
10.2.2010    Mladá fronta DNES    str. 10    Názory
    KAREL STEIGERWALD        
Ofenziva začíná. ČSSD hlásí v inzerátech, že Kalousek s Topolánkem zadlužili každého v roce 2009 o víc než dvacet jedna tisíc korun. Je to největší schodek v historii Česka, podle předběžných propočtů ministerstva financí 192 miliard, podle ČSSD 224 miliard. Je to riskantní oznámení. ČSSD vytvořila v době své vlády v letech 1998 až 2006 státní dluh 707,8 miliardy. A to v době prosperity, kdy měla vytvářet rezervy, nikoliv dluhy. Kalousek s Topolánkem vytvořili loňský dluh jako důsledek světové krize. Čelit by se mu dalo jedině prudkým snížením státních výdajů, hlavně sociálních, jejichž snížení by ČSSD ve Sněmovně nedovolila, protože je chce zvyšovat. ČSSD počítá s nepozornými lidmi, kteří koutkem oka zachytí, že je Kalousek s Topolánkem obrali o dvacet tisíc. Rozhněvají se, protože zapomněli, kdo bezdůvodně vytvořil obrovský dluh v čase hojnosti. Paroubkovi lidé, až si přečtou tuto poznámku, jejího autora, ekonoma samouka, vypeskují a podají své vysvětlení. Budou volby, hrubými záplatami se nesmí šetřit. 
	Státní dluhy vysvětluje ČSSD stejně řízně jako korupci gripenů. Vláda ČSSD je koupila, později pronajala. Úplatky podle odhalení Ing. Paroubka bral Kalousek. Obé je podle hesla, že ofenziva je nejlepší obrana.

Volební tragédie: bleška pivo vařila
9.2.2010    Mladá fronta DNES    str. 08    Názory
    Karel Steigerwald        
Haiku

Diář Karla Steigerwalda

Werich zpíval kdysi haiku o blešce, která na krtčím kopečku, ve všivé zahrádce, v slepičí skořápce pivo vařila, trhla ale vařečkou, spadla a celá se opařila.
	Chtěl jí pomoci velký mrak, nevěděl ale jak. Jak byl velký, tak byl hloupý, spustil liják a kroupy. Kopeček zaplavil, odplavil skořápku, utopil vařečku i blešku, až se vylil a nebyl. Haiku o tragédii blechy má velké poučení na konci: I ta sebelepší vůle zaniká, když z vůle vzniká zvůle a panika. I mrak pluje, kam vítr duje, a nakonec taky zaniká.
	Čeští politici na tom nejsou lépe než bleška. I oni žijí na krtčím kopečku, ve všivé zahrádce a svou politiku vaří ve slepičí skořápce, kam právě spadli a opařili se. Teď už jen, aby je něco vyplavilo. Voliči jsou z toho dost vyděšení. Volit ty opařené? Mají dvě možnosti, jak se také spálit a pak utopit.
	ČSSD jim slibuje velké rozdávání z kouzelné bezedné kapsy, ale současně na ty poučenější, kteří se bojí bankrotu, pomrkává, že jim po volbách nakašle a že to zatím musí z taktických důvodů držet pod pokličkou. A vzápětí zase pomrkává, že to pomrkávání je jen naoko, pro pár šťouralů, ať se nikdo nebojí, po volbách že se rozdá i to, co není.
	ODS slibuje pořádek jako řemen, přísné šetření, základ příštího blahobytu. Ale jen se objeví někdo, kdo tomu uvěří, hned mu dá nakouknout pod pokličku na chaos, plýtvání, chamtivost a jiné své skopičiny.
	To je prostředí příhodné pro další blešky, které na kopečcích rozdělávají své ohýnky a míchají politickou nabídku ve slepičí skořápce s lákavým nápisem: U nás bude všechno jinak. Blešky si říkají Nezávislí, Pravdomluvní, Veřejní. A do hrnce házejí staré ingredience. Pravdu, spravedlnost, bohatství, zdraví a pěkné počasí. Jiné politické ingredience snad ani neexistují. Všichni mají pod pokličkou, že s nimi zbohatnete, zatímco soused naštěstí zchudne. Že budete zdraví, zatímco voliči jiných stran onemocní. Že jen v této skořápce se vaří spravedlnost, zatímco v ostatních skořápkách jen smrad. Tomu všemu dohromady se říká konkurenční svobodné politické prostředí. Jedna ingredience v hrncích chybí: Naše vláda vám nic nedá! Starejte se sami. Vlezte nám na záda! Panečku, to by byla volební kampaň! Pravdivá, upřímná, jako z úst Grosse.
	Stran, které to jako ten bleší mrak myslely dobře a chtěly zachraňovat, pomáhat, vyřešit a prosadit, máme dost. Některé zanikají, jiné se rodí. Lid je novými stranami těhotný. Odstraní úplatky, nešvary na úřadech, zavedou všude radost a dobro. Na slibech je politická scéna založena. Kdo neslibuje, nikam se nedostane. Modré z nebe, sladké sny, ráj na zemi, třináctá penze, to jsou volební pilíře. Kdo není spokojen s dobrem ODS a ČSSD, může ho hledat u nových stran. Určitě mu ho slíbí také.
	Třeba je to všechno jinak. Na fotografii z večírku pochybného Bušiny, kde se ve skořápce dost vařilo, byl politik Bendl. Nejprve zapíral, pak ho usvědčila fotografie a přiznal se. Ale v téže osobě se poznal i muž s lákavým jménem Gottwald.
Bendla spletla bunda. Ale končí to tím Gottwaldem? Co když se v něm pozná podle kalhot někdo další? Co když ODS není vlastně podle prádla ODS, nýbrž ČSSD? A v ČSSD se podle kabátu poznají komunisti? Bursík není zelený, nýbrž se na jeho fotografii pozná podle prstenu s briliantem tajemník svazu Uhlí a dým? Co když se nám to s těmi blechami, skořápkami a předvolebními plány jen takto jeví? Vidíte Bendla, je to Gottwald. Vidíte Paroubka, je to Mussolini. Vidíte zelené, jsou fialoví.
	Třeba ani já nejsem já. A za českou politikou je skryta ještě jedna česká politika. Neviditelná, lepší. Nebo horší.

Foto popis| Foto popis|

Dluhopisy jsou tu. Jásejte, budete plakat
6.2.2010    Mladá fronta DNES    str. 10    Názory
    KAREL STEIGERWALD        
Sněmovna schválila včera vydání dluhopisů ve výši 153 miliard korun na krytí schodku letošního státního rozpočtu. Dnes si tedy můžete poznamenat, že je to váš dluh, že ho vy zaplatíte, a když ne vy, tak vaše děti. 
	Od zítřka už budete z toho dluhu splácet úroky, aniž se dluh zmenší. Pokud si myslíte, že tím to všechno končí, mýlíte se. 
Smršť bude pokračovat. Na obzoru je rozpočet na další rok, který přinese další obrovský schodek, a vydají se proto další dluhopisy. 
To vše může běžet tak dlouho, dokud ty dluhopisy bude někdo kupovat. Jednoho dne o ně kupci, rozuměj věřitelé, ztratí zájem, protože Česká republika se jim bude jevit jako podnik zcela vycucaný. 
Zeptejte se politiků, kolik už teď dlužíte, oni to vědí. Státní dluhopis není nějaké abstraktní slovíčko, nýbrž váš zcela konkrétní dluh. 
	Já vím, že se ohrazujete, my jsme ty peníze neutratili. Ale nemáte pravdu, utrácíte je. Stát je po kouskách rozdává - na tu či jinou důležitou i nedůležitou potřebu, na nezbytnou a zbytečnou pomoc, abyste si mohli přilepšit nad poměry. Některé politické strany vám to přilepšení před volbami nabízejí v hojné míře. Říkají, že na to máte právo. Ano, máte právo ohromně se zadlužit. Ale to neříkají. Radujete se, že vám vláda přilepšila. Až přijde účet, budete plakat.

Levice nás nezadluží, koupí nám kožich zdarma
4.2.2010    Mladá fronta DNES    str. 10    Názory
    KAREL STEIGERWALD        
Patrně se máme stát svědky zázraku. Levicové křídlo Sněmovny chce prosadit nové zvýšení výdajů státu, aniž jiné výdaje škrtne. Zázrak bude spočívat v tom, že zadlužení státu se nezvýší. Je to matematická záhada. 
	Lidovci matematice nevěří. Je to normální, mají blíž k zázrakům. 
Komunisti odjakživa přikládají slovům magickou moc měnit skutečnost. Zdražení nazývali úpravou cen, okupaci se říkalo bratrská pomoc a dočasný pobyt byl navždy. V cestovním pasu, který nikam neplatil, bylo napsáno: platí do všech států světa. 
Proč by zvětšení státního dluhu nenazývali plánované zmenšení dluhu nebo třeba vědecky racionalizace výdajových koeficientů? Sociální demokrati jsou realisti. Mohou si to vyzkoušet doma s vlastními penězi. Po konzultaci s manželkou si metodu utrácet a nezadlužit se mohou zkusit na praktickém příkladě. Ať jí koupí za vypůjčené peníze kožich a pozorují pak, jestli jim dluhy stouply, nebo ne. Manželky mohou poradit: když si koupí kožich, který stál před slevou třicet tisíc, za polovinu, ušetří patnáct tisíc. A těmi uspořenými patnácti tisíci kožich zaplatí. Získají ho tedy zadarmo. Čím víc kožichů nakoupíte, tím víc ušetříte. 
	Pomocí této metody se dá sestavit pěkný nezadlužený rozpočet už dnes. Natož po vítězství ve volbách.

Električtí banditi a zloději proudu
3.2.2010    Mladá fronta DNES    str. 08    Názory
    Karel Steigerwald        
Pro kontrolory ČEZ nejsme ctění klienti, mezi nimiž se skrývají zloději, nýbrž banda zlodějů, z nichž chytí, žel, jen některé. Místo ukusování slepičích hlav by kontrolorům prospěly spíše lekce slušného chování.

Obchodník s elektřinou ČEZ má problém: policie našla videokazety, na nichž se kontroloři, kteří vyhledávají krádeže elektřiny, cvičí jako nějaké vojenské komando. To vzbudí veřejnou nelibost a vůči firmě, která už teď není oblíbená, dvojnásob.
ČEZ považuje tyto kurzy sebeobrany a přežití za přirozenou reakci na poměry, jimž jsou kontroloři černých odběrů elektřiny vystavováni. Patrně nějak stmelují odolnost kontrolorů. Praktické použití nácvik slaňování, jízdy na raftu, střelby, pyrotechniky, zabíjení slepic a pobytu v klecích asi nemá. Ještě tak ten protipsí výcvik - že na kontrolory nějaký zuřivec pustí psa, to si lze představit. Aby se k elektroměrům plížili svázaní či slaňovali ze střech, pravděpodobné není. Nejasný je i smysl zabíjení slepic, v kontrolorské praxi se asi neužije. Ale je to věc ČEZ a akcionářů, zda chtějí za tyto kurzy vydávat peníze.
	Veřejnost to však ráda neuvidí. Kontroloři se cvičí na zloděje elektřiny ve střelbě a ve vrhání granátů. Zdražují a ještě nás zastřelí. To málokdo snese. ČEZ je krom toho, že obchoduje s elektřinou, instituce navýsost politická. Zejména nyní, před volbami a před prolamováním uhelných limitů.
	Videa se objevila ve správné chvíli. Pro leckteré politiky je to lákavý materiál: Kontroloři po vás chtějí střílet! Já vás uchráním. Může se to hodit i leckomu, kdo nechce, aby měl ČEZ přístup k uhlí. Vylíčit kontrolory jako profesionální zabijáky a potažmo ČEZ jako teroristický spolek nebude vzhledem k těm kurzům přežití žádný problém. Už slyším ten krásný slogan: Místo příprav na střílení lidí zaplaťte staříkům a stařenkám třináctý důchod!
Problém je jinde a je vážný jinak: už před časem podala na ČEZ velká skupina odběratelů trestní oznámení za nezákonný postup při odhalování krádeží a policie začala věc vyšetřovat.
ČEZ se ohrazuje, že postupuje podle zákona a že policie chce chránit zloděje.
	Některá obvinění byla vážná, podezření je jistě namístě a nám obyčejným odběratelům nezbývá než vyčkat, co zjistí a rozhodnou orgány. To však může trvat ještě velmi dlouho a výsledek nemusí být příliš přesvědčivý. Ale taková je pověst našich orgánů.
	Ani pověst ČEZ není nejlepší. Když vám prudce poklesne spotřeba elektřiny, protože třeba nasadíte dřevo, vtrhne k vám skupina kontrolorů, kteří se skutečně chovají, jako by kurz přežití absolvovali a jako jediní také přežili.
	Žádné konciliantní chování k zákazníkovi, nýbrž hrubost a bezdůvodná arogance, která se nedá omluvit skutečností, že někdo jiný třeba elektřinu krade. Když závadu nenajdou, rozloučí se s temnými hrozbami, že přijdou zas. Je to jakýsi obrácený postup: nejste ctěnými klienty, mezi nimiž se skrývají zloději, nýbrž jste členy bandy zlodějů, z nichž bohužel jen některé kontroloři chytí.
	Těm by jistě prospěl místo kurzů raftování a ukusování slepičích hlav vlastním chrupem výcvik slušného chování pod vedením nějakého uhlazeného gentlemana typu Ladislava Špačka. Zloděje elektřiny má usvědčovat uhlazená skupina kvalifikovaných Ladislavů Špačků spíš než banda divokých tvrďasů, kteří přežili už všechno. A spor kradeš - nekradu mají kvalifikovaně řešit orgány státu, nikoliv vycvičená jednotka obchodníků s elektřinou.
	A pozor by si měli dát i politici - aby náhodou nevykládali, že ČEZ terorizuje nevinné lidi, kterých se naše partaj zastane, nebo naopak chytá zloděje, v čemž jej naše partaj podpoří.
	Politici mají jiný úkol: aby orgány činné v trestních a soudních záležitostech fungovaly rychle, přesně a věrohodně - což je dosud slabina stokrát větší než raftování kontrolorů.

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Kunderovo Brno, rodný bratr velikána
2.2.2010    Mladá fronta DNES    str. 08    Názory
    KAREL STEIGERWALD        
Milan Kundera dostal v Brně čestné občanství. To je pro Brno důležitá zpráva. Kundera je světově známý spisovatel, zatímco Brno nikdo nezná. O Brnu nejsou pochyby, je na Moravě, zatímco o Kunderu se lidé rádi přou, je-li Čechem, Moravanem, nebo Francouzem. 
	Dříve si lidé mysleli, že čestným občanstvím je poctěn občan. 
Je to omyl. Poctěno je město, kterému je umožněno čestné občany mít. Kundera bez Brna je pořád Kundera, kdežto Brno bez Kundery by bylo chudší. S Kunderou se může chlubit, že si váží literatury, i když ne. A v tom chlubení je právě smysl poct. Ne ten, kdo medaili dostane, nýbrž ten, kdo ji dává, cítí se poctěn jako rodný bratr velikána. 
	Ovšem co je to Brno? Je o tom řada hloupých vtipů, jak Bůh klopýtl a z ošatky se mu dolů vysypali Brňáci. Tomu se smějí v Praze, kde nemají čestného občana Kunderu, nýbrž Opencard. Brno není nějaký určitý člověk, nýbrž zas jen hrstka činitelů, kteří přemýšlejí, komu ještě vynikajícímu dát čestné občanství, aby i oni, chápejte, v záři toho lesku... Čestná občanství se dávají ráda. Ráda se ale také, jak hodnoty padají, odebírají. Kundera má naštěstí povolání trvanlivé. A je hodný, že tu poctu Brnu umožnil. Neřekl ne ne, hoši. Asi proto, že i on je z Brna a má Brno záhadně rád.

ČSSD všechny předbíhá a stoupá na nebesa
1.2.2010    Mladá fronta DNES    str. 10    Názory
    Karel Steigerwald        
Předseda ČSSD, bedlivý pozorovatel barometrů popularity, patrně došel k závěru, že popularita státního dluhu už netáhne. Vyslal tedy mávnutím státnického proutku sociální demokracii na trajektorii nezadlužení, a protože není troškař, slíbil hned, že pod jeho taktovkou bude Česko za patnáct let patřit k deseti nejbohatším státům Evropy. 
	Poprvé to pocítíme již po volbách. V těch, řečeno slovy předsedy, sociální demokracie zazáří jako nejzářivější hvězda na naší obloze. Ke hvězdám má jeho úmysl skutečně blízko. Kdysi nad našimi hlavami zářily nápisy Lenin je věčný či Sláva komunismu. Hvězdou nad námi byl i zářící Stalin. Dnes tedy vychází hvězda Paroubkova. Myslím, že by si tuto trapnou obraznost mohla ČSSD, která s těmi hvězdami nad hlavami snad už proboha nemá nic společného, odpustit. Paroubek se tak vtlačil do nesmrtelného politického Parnasu hned vedle kolegy Chruščova, který také rád vyhlašoval, že Sovětský svaz do roku 1970 předběhne Spojené státy. Je ohromná škoda, že se blahobyt národů neřídí podle těchto taktovek, všem by nám brzy bylo mnohem lépe. 
Ale vážně: že ČSSD hodlá bojovat proti státnímu dluhu, je krok vpřed. Že to hodlá uskutečnit dalším rozhazováním, nezodpovědnými sliby a zvyšováním daní, je krok zpět. 
	Michal Hašek v předvolební kampani láká voliče ještě postaru. Slibuje: nikdy nedovolíme platit za zdraví! Je to divná zpráva: lékaři asi budou pracovat zadarmo, zadarmo budou pracovat výrobci léků, zdravotní personál, prostě všichni. 
Pak se nebude za léčení nic platit. Ale takovou hloupost Hašek nechce říct. Chce říct, že platit za zdraví bude stát, nikoliv lidi. To je hloupost méně nápadná, adresovaná nepozorným lidem, kteří uvěří, že státu se někde rodí peníze, jimiž platí. Nerodí, jsou to peníze, které bere lidem. 
Jiné nemá. Veřejná debata o financování zdravotnictví není o tom, má-li být zdravotnictví zdarma, to je čirý nesmysl, nýbrž o tom, jak racionálně a sociálně citlivě má být financováno. Současný systém je samoobsluha s mnoha východy bez pokladny. Vezmi si a jdi, to může mnoha lidem připadat velmi nesociální. ČSSD se to však hodí do populistického krámu. Jenže s teoriemi, že za zdraví se neplatí, stěží těch jejich deset bohatých států dožene. 
	Hvězda jde na nebesa s vírou, že problémy vyřeší vyšší daně pro bohaté. Na to, aby uživili superdrahý stát, je bohatých málo. Také je může lehce omrzet v této zemi bohatnout. Odejdou a bohatství pak budou vytvářet hvězdy z nebes svými výnosy a předpisy. Už nám k tomu chybí jediné: zákon o bohatství – že na něj má každý nárok. A že bohatství lidí je majetek státu. Ale bohatství nevzniká tak, že vlády lidem vezmou peníze a jiným je dají. To už jsme tu v čase, kdy nebe bylo plné hvězd, měli. Když je vláda dostatečně chamtivá, schodek mít nemusí nikdy: co utratí, lidem sebere na daních. Těšit se pak z toho, že veřejné finance jsou vyrovnané, je krátkozraké. Vždyť komunisté žádné podstatné dluhy nikdy nedělali. Naopak, nejen zdraví, nýbrž kdeco bylo zdarma. A přesto jsme měli zplundrovanou zemi. 
	Tohle všechno však předáci ČSSD vědí i beze mne. Teď jde o jediné: vyhrát volby. Hodit do předvolebního kotlíku cokoliv: větší dávky a kdeco zdarma, boj proti schodku i boj za schodek. Získat moc za to stojí. 
	Co bude po volbách, nikoho nezajímá. Jednou si dáme cíl: dohnat a předehnat Kypr s Estonskem. Pomůže nám k tomu třeba daň z komínů a roční cyklistická známka. 

***

Že ČSSD hodlá bojovat proti státnímu dluhu, je krok vpřed. Že to hodlá uskutečnit dalším rozhazováním, nezodpovědnými sliby a zvyšováním daní, je krok zpět. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Rudá síla má zelenou. Čeká bílou sílu červená?
28.1.2010    Mladá fronta DNES    str. 08    Názory
    KAREL STEIGERWALD        
Ke Dni památky obětí holokaustu přišel pěkný dárek: soud zrušil rozhodnutí o rozpuštění Svazu komunistické mládeže. Dárek opepřil podivným vysvětlením: je třeba zkoumat, jestli ti mladí komunisté představují reálné nebezpečí pro současnou demokratickou společnost. 
To jistě nepředstavují. 
Není tedy asi žádný důvod je rozpouštět. Jenže Dělnická strana, jejíž věc u soudu právě běží, také nepředstavuje žádné nebezpečí pro demokratickou společnost. Že by se moci chopili komunisté či neonacisté, zatím nehrozí. Soudy by tedy měly měřit stejně komunistům jako nacistům. Mladí komunisté chtějí lidem sebrat soukromý majetek, neonacisté chystají svá opatření proti Romům, homosexuálům, Židům, narkomanům, anarchistům a ostatním, které bílá síla označí. Soudy musí zvážit, jestli je odstranění soukromého vlastnictví a soukromých vlastníků stejná hrozba jako odstranění lidí, které bílá síla označí za nežádoucí. Bylo by divné, aby se jedno (bílá síla) považovalo za nebezpečné, druhé (rudá síla) nikoliv. Zkoumání hrozby pro demokratickou společnost vrhá podezřelé světlo i na norimberský proces. Po válce nacismus žádné nebezpečí už nepředstavoval. A přesto se věšelo.

Minul st se vrací
26.1.2010    Mladá fronta DNES    str. 10    Publicistika
    KAREL STEIGERWALD        
Nacistický i komunistický extremismus je špatná reakce na problémy špatné doby

Neonacismus stojí už podruhé před soudem. Jak to dopadne, nikdo neví, ačkoliv problém je srozumitelný: ideové hnutí, jehož důsledkem je vrhání zápalných lahví na lidi a které se různými mazanými způsoby hlásí k nejodpornější ideologii minulého století, má být přece mimo zákon.
	Žijeme v zemi, kde je svoboda a každý si může hlásat, co chce – s jedinou hranicí: nesmí být nebezpečný jiným lidem. Tato idea se opírá o staletou zkušenost. V dějinách bylo vždy méně škodlivé nechat lidi hlásat i zjevné pitomosti než hlásání těch pitomostí zakazovat mocí. Moc nakonec vždy raději potlačuje, co ji ohrožuje, nikoliv pitomosti, které jí nevadí.
	Zakázat neonacisty bude proto složité. Demokratická soudní moc půjde vpřed klopýtavě, se zákruty a s váháním, které v temperamentnějších lidech probudí vztek.
	Demokracie na tom bude vždy hůř než extremismus, když má něco zakázat. Zakazování je pro demokracii činnost háklivá. Extremismus se může bránit s odvoláním na nejposvátnější položku demokracie, kterou plánuje později zničit – na svobodu mínění. Takové zakazovací procesy extremismu pomáhají. Zvyšují zájem o něj a umožňují extremistům tvářit se jako pronásledované oběti či hrdinové.

Pár bezvýznamných ničemů Dát extremisty k soudu je snadné. Nikoliv však pro soud. Ten musí škobrtat o výklady paragrafů, o slovíčka a krkolomné filipiky obžalovaných. Každý vidí, že je neonacismus smradlavý, ale soudce musí ten smrad obléknout do paragrafů. To se mu ani nemusí podařit, nácky nechá běžet, lidé jsou pak rozhořčeni a zdá se jim, že demokracie trpí. Je to pocit částečně oprávněný. Slušnému člověku musí přijít divné, že neonacističtí parchanti běhají po světě volně, a těžko se s tím smíří.
	Zákaz a trest je snadné vyrovnání. Potrestá zlo a veřejnost uchlácholí – je to dobré, proti zlu jsme zasáhli. V rozsudku je však vždy čertovo kopýtko: koho potrestá soud příště? Co je vlastně to zlo a kdo to určí, až to bude obtížnější než v případě nacistů?
	Poznat zlo neonacismu je lehké. Při rozviklanosti našich soudů může hrozit, že příště bude za zlo označeno něco nevinného (nevinného pro koho?), nějaké výstřední či buřičské myšlení. Nevynést rozsudek také obsahuje čertovo kopýtko. Kdo má vydržet, že se smí veřejně hajlovat, popírat plynová komora? Co má demokracie víc snášet? Klid na ulicích, neonacisty v ilegalitě a rostoucí chuť to nesprávné zakazovat soudně? Nebo průvody ječících holohlavců a jistotu, že svobodu mi žádný soud zmenšit nemůže.
	Ale přiznejme, že to všechno není takto snadné. Mnoha lidem se neonacistická ráznost líbí. Milují svou vlast, chtějí zavést pořádek, vyhnat drogy. Chtějí řád, ne hanbu kupecké republiky. Upozorňují na vážné problémy, na úpadek. Dělají z toho špatné závěry, ale kdo to má předem poznat?
	Hitler měl k ruce šovinistickou a nesplnitelnou mírovou smlouvu, odsuzující Německo k zániku, neschopnou Výmarskou republiku a světovou hospodářskou krizi. Tato témata si nevymyslel, ale dokázal z nich utvořit hnací motor své revoluce zejména proto, že je nikdo jiný neřešil.
	Podobné, nikým neřešené problémy nabízí i dnešní česká politika. Máme štěstí, že je neonacisté uchopují špatně a neobratně. Talentovanější ničema by z nich mohl uvinout hnutí přinejmenším tak radikální a populární, jako je maďarský nacionalistický extremismus.
	Existují tři řešení. Zákaz neonacismu je riskantní pro svobodu. Jednou nacisti, příště třeba my. Nepotrestat však vyvolává oprávněné znechucení nad tím, co všechno si mohou náckové dovolit. A zatřetí: berte jim půdu pod nohama, hnací momenty, z kterých žijí. Bude jich pak hrstka, podivínů, bláznů, bezvýznamných ničemů.

V nacistech umřela duše Když se hledají argumenty pro zákaz neonacistického hnutí, musí každého napadnout, proč má komunistická strana výjimku. Je to nikým nevysvětlená záhada. Všechny důvody, které motivují zákaz neonacismu, se na komunisty hodí, vražděním lidí z ideových důvodů počínaje, totální hospodářskou a mravní destrukcí společnosti konče. Jen v té touze po světovládě byli komunisti opatrnější, světovou válku nevyvolali.
	O komunismu se říká, že je dědicem či jakýmsi souputníkem evropského humanismu, že je to náboženství, které chce rovnost lidí, že chce člověka osvobodit a těm, kteří to přežijí, nabídne svět spravedlnosti.
	Nevím, jestli by toto vysvětlení uchlácholilo ty miliony zavražděných. Ospravedlnit celé to utrpení asi nemůže. Rozvíjet sluneční státy a plánovat zářné zítřky je pro myslitele činnost povznášející. Nechápu, proč se myslitelům ty koncepce nezhroutí jak domeček z bláta při první masové popravě, při prvním vraždění dětí, zapalování příbytku kulaků, při prvním rabování cizích bytů.
	Neonacisté mohou neokomunistům jen závidět. Za nacismus se už nebere skoro nikdo, komunismus je ochoten hájit dodnes skoro každý univerzitně vzdělaný myslitel. Chrám dobra, komunisty ustavičně vztyčovaný, platí víc než jejich praxe. Ta byla vždycky krutá, bezohledná a bezstarostná, protože se vždy tím chrámem dobra ospravedlňovala.
	Nad nacistickými vrahy, kteří vraždili s citovou lhostejností, přesvědčeni, že plní svou povinnost, dodnes žasneme – jak v nich mohla lidská duše umřít? Nad komunisty, kteří dělali totéž, jen s jiným zdůvodněním, se nikdo nepozastaví. Vraždění jakobínů ve světle planoucího hesla Rovnost, volnost, bratrství, pobledlo. Protože říkají, že chtějí dobro, odpustí se jim každé zlo. Marseillaisa se zpívá, i když je v rozporu se vším, co naše humanistická Evropa dnes hlásá. Vyzývá k nenávistnému mordování jako Internacionála či Horst Wessel Lied.
	Dostat komunistickou stranu k soudu by asi vyvolalo frašku mnohem větší než souzení neonacistů. Za komunisty by se mnoho lidí bralo – právě s poukazem na jejich humanistický kabát. Nacismus je věc odlehlá, cizí, její perverze je známá, prozkoumaná a většiny lidí se už netýká. Proto se také dobře odsuzuje.
	Komunismus je na tom mnohem lépe. Mnoho lidí si s ním začalo, pro některé osobnosti to byl skoro celý život nebo kus života. Velkým tématem 20. století je rozcházení intelektuálů s komunismem. Málokdo řekne, že to bylo odporné. K dispozici je vysvětlení jemnější: omyl, klam, podvedli mě, nevěděl jsem. Nejzajímavější by asi bylo, proč byl komunismus tak fascinující. Málokdo přizná, že ho lákalo vyvraždit buržoazii, protože byla proti pokroku. Ostatně i to má komunismus společné s nacismem – umí nejdříve strhnout a zapálit srdce lidí a pak zapálí ty lidi.

Zrůdy Stalin a Hitler Většina příslušníků dnešních elit pochází z komunistických rodin – ani zde není chuť mluvit o komunismu drsně, bez příkras. Má někdo zájem říkat, že otec, děda, strýc a teta, že to byli vrazi? Nacisti se jako krvelačné bestie vykreslují. Udělat to s komunisty si nikdo netroufne. Hitler byl zrůda, ale Stalina dodnes mnozí oslavují. Znáte ten podivný termín, totiž nadávku – fanatický antikomunista? Ten vyfásnete, když srovnáte Stalina či Gottwalda s Hitlerem.
	Soudci by měli s komunisty velké potíže. Dvacet let vyžaduje veřejnost na komunistech, aby se omluvili, pak že bude vše v pořádku. Je to bizarní požadavek – stejně jako přejmenování strany, případně tvrzení, že to písmenko M navíc vše změnilo. KSČM představuje komunistické duchovní ovzduší, ať už se jmenuje jak chce a omlouvá se za minulost, kolikrát si vzpomene – a o to ovzduší, o ten typ kultury jde.
	I pro komunismus platí, co je živinou neonacismu – problémů společnosti, které nikdo neřeší, se ujímají extremisti. Z tohoto hlediska má KSČM budoucnost.

Namyšlení omezenci vpřed Ano, společnost má o komunismus stále zájem. Nějaké krutosti a barbarství z minulosti ji neodradí. Stejně se zajímá o neonacismus. Demokratická politika upadla do marasmu, obě hnutí mají šanci. Hitlerovy popisy parlamentu jako žvanírny sobců a zlodějů by i dnes seděly. Stejně tak Gottwaldovy výklady o psích budkách buržoazie. Oba dnešní extremismy se společnosti hodí: jedni drží na uzdě Romy a cizince všeho druhu, druzí kapitalisty.
	Může se jim nadávat, distancovat se od nich, tlačit je k soudu, ale hodí se. Jsou to džinové naší doby. Holé lebky pronikají do policie, armády, do vyšších státních míst. Komunisti vysoká místa u státu už mají, brzy budou mít vládní křesla. Ostrá řešení našich problémů jsou na obzoru.
	Při sledování oslav 20. výročí Listopadu mě napadlo, že to je naposledy, kdy se slaví. Příště už se to bude vyšetřovat. Minulost se hrne zpátky všemi škvírami. Politika jí v tom pomáhá. Demokratické strany ničí samy sebe i sebe navzájem. Nemyslím, že se vrátí nějaký Jakeš, nýbrž že se vrátí to přiboudlé prostředí namyšlených omezenců, kteří zas budou rozkazovat a diktovat. Věšet a zavírat ne, ani konfiskovat. Zato známkovat, třídit lidi a přicucávat ty vybrané k prsu státu. A v tom jsou obě extremistická hnutí mistry světa.
	Kádrová oddělení se dožijí renesance. Poptávka po hodnocení a třídění lidí bude obrovská. Český stát zas bude vybraným něco přidělovat, protože to bude správné, a na nevybrané si došlápne, protože budou špatní. Národ kádrováků se zas pustí do velkého kádrovacího díla. Prokádrovat se navzájem, to je největší sen obou oživlých neo-ismů. Škoda, že jsme unáhleně zbořili sochu Stalina. Mohl na to z Letné koukat.

***

Znáte ten podivný termín – fanatický antikomunista? Ten vyfásnete, když srovnáte Stalina či Gottwalda s Hitlerem

O autorovi| KAREL STEIGERWALD, komentátor MF DNES
Foto popis| O autorovi| KAREL STEIGERWALD, komentátor MF DNES
Foto popis|

Lehněte si do trávy, než se kola roztočí. Hej rup!
20.1.2010    Mladá fronta DNES    str. 08    Názory
    KAREL STEIGERWALD        
Občanští demokraté nabízejí kroky k potlačení či oslabení krize. 
To dělají všichni. Volby budou v květnu. 
	Krize je pro politiky vždy pobídkou k novému vynalézání starého. V receptech, které se nabízejí, není nic nového: partaje myslí jako vždy podle svého. Rozebírat to dvakrát ani nemusíme, ODS nabízí kroky k podpoře hospodářské činnosti, a tedy k tomu, aby peníze byly tam, kde umějí vydělávat další peníze, a aby se zbytečně neprožíraly. Tak se odstraní nezaměstnanost, stoupne zase výroba, kola se roztočí. 
ČSSD má lehčí metodu: dát peníze hlavně těm, kterým krizí ubyly, to jest do spotřeby. Řečeno ekonomicky, žrát je třeba víc, zaplatí se to pak. A na to je třeba si půjčit. Když budou peníze ve spotřebě, lidi budou víc kupovat a roztočí kola strojů. První metoda je úspěšnější, to chápe každý, kdo má peněženku. Jenže je to dřina a utrhování si od huby. Druhou metodu mají voliči raději. Lehnete si do trávy, vyhrnete rukávy a čekáte, až se kola roztočí. Mezitím si skočíte pro podpory, hej rup. 
	Problém krize není, že nikdo neví, jak z ní ven, ale jakou cestu vyberou voliči. ODS tu svou rozpouští v chátrající politické pozici, devastované vilami a kartami. ČSSD štědře upevňuje tu druhou. 
Pro voliče v trávě snadné dilema. Hej rup!

To naše: lákat lidi, aby kradli, a pak je udat
12.1.2010    Mladá fronta DNES    str. 09    Názory
    Karel Steigerwald        
Do boje s korupcí se pustila i Fischerova vláda. 
Schválila známá opatření, agenta provokatéra, korunního svědka, prověřování majetku činitelů. Korupci tyto dobré úmysly bohužel neuškodí. 
	Ještě u nás nebyla vláda, která by řekla, že s korupcí bojovat nebude, natož aby se přímo k podpoře korupce přihlásila. Pamětníci pamatují nabubřelé akce typu Čisté ruce založené na frázích, které neohroženě nabízela ČSSD. Myslela tím: ODS krade. Kdo má smysl pro systém, ten se z dílny ODS dočkal nabubřelých plánů vymítání korupce systémově. Neboli: krade ČSSD. Korupce však kvete, neohrožuje ji nic. 
	Korupce je nejodpornější metoda rozkrádání veřejných peněz a nejodpornější zneužívání moci veřejných hodnostářů. Ale co je platné všechno moralizování i záměry vlád, když korupce s lidem dávno srostla. U nás boj proti korupci byl vždy jen nástrojem boje s nepřátelskou politickou stranou. My bojujeme, vy kradete, bylo vždy v pozadí všech plánů. Čili síly opoziční věnovaly všechnu energii rozvrátit záměry vlády a dokázat, že krade ona. 
Tak si protikorupční programy vlády přehazují sem tam a korupce kvete. 
	Fischerova vláda má naději na úspěch: nemusí na nikoho brát ohledy, protože nemá minulost ani budoucnost, ani nemusí nikomu naznačovat, že krade on, protože to není vláda politická. Může dokonce přitvrdit. Otevře staré zapáchající případy, padni komu padni, což je však přísloví, které se užívá vždy, když se nic nestane, nepadne nikdo ani nic na nikoho. 
	Aktivita vlády by mohla vzbuzovat naději, kdyby tu nečíhala zkušená Sněmovna, která nakonec všechny návrhy jako vždy zamítne, nebo v nejlepším případě zpotvoří. Ale na obzoru jsou volby. Každý sněmovní taktik zahraje vládní protikorupční paragrafy pod stůl. O to víc se bude s protikorupcí operovat v předvolebním vzduchu. Bude pak nová vláda, ta celé téma začne zase od začátku, vyhlásí své nekompromisní priority, spustí akce Chyťte ho či Skřípněte ty darebáky, případně jako Zeman kdysi Zavřu sto tisíc tunelářů, a celý protikorupční kolotoč se bude točit dál. 
	Korupci se totiž u nás daří dobře, protože má, jako každý plevel, dobré podmínky a dost živin. Nepřehledné zákony. Nejasné výklady předpisů. Zmatené a liknavé úřadování. Příliš mnoho příliš neviditelného rozhodování. Přidej k tomu lid na korupci odjakživa zvyklý. 
Podplácet úředníky se nikomu nehnusí. Odjakživa to byl způsob, jak si ušetřit nejrůznější potíže ze strany úřadů. Dáš jim peníze, oni ti dají pokoj a vyhoví. Okrádat stát nebylo celá komunistická léta nic špatného, kdo to nedělal, škodil dětem. 
Komunisté sami kradli nejvíc, tak si lidé trochu brali zpátky. Komunisté nevládnou, zvyk zůstal, dědí se dál. Být korupčníkem není hanebné, nýbrž hrdinské. Koho chytí a usvědčí, ten není lumpem, nýbrž má smůlu. Ale málokoho kdy chytí, korupce u nás podle soudů a trestů jako by nebyla. Lidé nadávají na politiky, že kradou, ale lidé kradou taky, vždyť politici se z nich vyvinuli. 
Nevím si rady. Špínu korupce má na tričku každá politická strana. Větší víc, menší méně, to podle možností a příležitostí. Vzpomeňte, v jakou špínu se růstem možností vyvinula US od Rumla k Němcovi. 
	Fischerovi držme palce, zkusit se to musí. Třeba z toho něco bude, říkám neurčitě. Ale nejspíš se nakonec uchytí jen agent provokatér. 
Přemlouvat lidi, aby kradli, a pak je udat, to je typicky naše povolání. 

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Ekonomika chcíplých koz
8.1.2010    Mladá fronta DNES    str. 12    Názory
    Karel Steigerwald        
Haiku

Jedno haiku z období komunistické krutovlády říkalo, že nás svolává Masaryk, co s námi chodil na žejdlík, a že máme žrát ze psů karbanátky, protože zlá doba nastává. Šlo o haiku neobyčejně pitomé, a proto má svůj význam i dnes. Nikoliv ale tím, co hlásá, nýbrž právě tou pitomostí.
Pro pitomost je u nás vždy místa dost a TGM byl nóbl, na pivo hned tak s každým nešel.
	Profesor Russel Roberts v časopise Freeman, Ideas on Liberty píše, že lidé ekonomům sice nerozumějí, ale přesto jsou ochotni kdykoliv o ekonomii diskutovat, mít názory, kritizovat a hodnotit. O stabilitě mostních konstrukcí se s inženýry nikdo nepře. Nikdo neuvádí na pravou míru závěry jaderného fyzika o štěpné reakci. Ekonomie je jako fotbal, pustí se do ní každý hňup včetně mě. Já ovšem nejsem politik. Proto také nechápu, proč ekonomie dluhů, plýtvání a bezbřehého rozdávání spolu se stoupajícím zdaňováním může vytvářet bohatství. U komunistů jsem to chápal: vše je zadarmo, stát dává lidem víc a víc, ráj se blíží. Jeden slovenský básník kdysi napsal: „eště ani nemáš toľko túžieb, kol’ko štát už pripravil ti služieb“. Proto režim vyslal ekonomii do služeb státu. Jenže ekonomie je zlý sluha, neposlechla, blahobyt nepřišel, po komunistech jen zpustošená země.
	Dodnes nejsou následky vlády politiky nad ekonomií odstraněny a už je to opět tady. Zas mají politici plány a cíle, kterým se ekonomika musí podřídit. Pustit tank na tenký dřevěný most nikdo nepřikáže, nechat tančit státní dluh na tenkém ledě chudoby se nebojí nikdo. Zas má ekonomie sloužit záměrům vlády. Zas budeme dialekticky bohatnout zvyšováním dluhů a daní. Zas přijde rozkaz: nesahat na sociální jistoty lidí! Od toho jsme tu my politici, kteří si s vámi vyšlápnem na žejdlík jako on tenkrát, první sociální demokrat: TGM. „Koupíme ti žejdlík za tvoje peníze. Jásej.“
	Politika se zjednodušila: „Vymýšlej nové a nové dávky, přídavky, slevy a úlevy a slib jim, že zvýšíš dávky už platné. Žeň lidi sliby vpřed a oni tě zvolí.“ Už jsem o tom psal stokrát, píšu zas: politici podplácejí voliče jejich vlastními penězi. Voliči je zvolí, aby měli moc ty peníze lidem brát. A tak dokola. Kdo nepodplácí, toho nezvolí. Na konci kolotoče jsou jen psí karbanátky, příchod barbarů, hořící Řím, bída, hlad, tyfus. Na Foru Romanu křepčí barbaři.
Kardinál Vlk říká, že to budou islamisti. Tak jim nechme pořádné dluhy, ať se ti neznabozi zapotí.
	Co bude, nikdo předem nevidí, nechce vidět, nemusí vidět. Dostal stovku navíc, za rok dostane příplatek za zlou manželku, odškodné za časté deště. A zas dluhy a dluhy z dluhů. Stát dává, platí, hýří, plýtvá, pak hledá, kdo to zaplatí. Hádejte, kdo. Konzumenti toho hýření, kdo jiný. Ale každý má pocit, že urval z té bakchanálie víc než soused, jehož koza nechť chcípne. To je motivující ekonomika chcíplé kozy.
	Poslankyně Šedivá pojede kvůli tomu do Řecka, tam mají nahluchlou poslankyni. Asi řekne Řekům, že jedna nahluchlá poslankyně na nás dojem neudělá. My jich máme plnou Sněmovnu. I slepých poslanců máme nepočítaně. Jinak to ani nejde. Kdyby viděli a slyšeli, copak by mohli ve Sněmovně sedět? Copak by mohli schvalovat slepé a hluché rozpočty, které schvalují?
	Ekonom, ale i každá hospodyně ze starých časů by řekli, že dluhem státu nezbohatneš. Politik řekne: Ale jdi, ty bloude. Já jsem tu proto, aby každý měl právo být bohatý.
Jak to začalo v USA? Každý má právo půjčit si na dům. Nikdo nesmí být diskriminován, ani chudí! Ekonomům nevěřte, ti vám nic nedají. Lide, věř lidu. Nebo moderně - bance věřte, soudruzi.
	Tak do toho, český státní rozpočte, ty ekonomiko chcíplých koz!

O autorovi| Diář Karla Steigerwalda
Foto popis| O autorovi| Diář Karla Steigerwalda
Foto popis|

Jedno pivo, Polednová a smysl trestů
7.1.2010    Mladá fronta DNES    str. 08    Názory
    KAREL STEIGERWALD        
Jedno pivo nadělá na řidičích tolik škody jako jiné neodstranitelné vlivy, vztek na manželku, prudká láska k nové ženě či jiné poruchy duše. Stíhat opilé řidiče do úrovně 0,2 (či 0,5) promile má jediný smysl: šikanovat lidi. Zavedly to státy, které na šikanování byly založeny, protože i v detailu ukazovaly svou hrozivou všemocnost. Je to blbé, ale just to můžeme! Dnes už i policie žádá tento relikt (nula alkoholu v krvi) zrušit, protože slouží otravování nevinných, nikoliv bezpečnosti dopravy. Vůbec není jasné, proč se má o takové samozřejmosti stále dokola mluvit a psát. 
	Lidé se diví, proč má sedět za spoluúčast na vraždě Milady Horákové skoro devadesátiletá Polednová. Výchovný účel trestu za čin starý padesát let nastat už prý nemůže. Polednová si to do souvislostí nedá. Trest má přijít včas, ne za padesát let. Ale smysl trestu není v jeho včasnosti, nýbrž v nevyhnutelnosti. Jednou přijde. To si příští zájemci o vraždění, Polednová už ne, do souvislosti dát mohou. Divné je, proč nesedí jiné ryby, větší. Případ malý (promile) a velký (spoluvraždění) mají jedno společné: v trestání, prevenci, následcích, výchově a podobných záležitostech máme chaos. Vysoký věk Polednové dojímá, komunismus byl prý skoro lidskej, tu nulu promile máme po něm, tak s tím nehýbejme.

Hejtman s primátorem a kapička štěstí
5.1.2010    Mladá fronta DNES    str. 08    Názory
    KAREL STEIGERWALD        
Hejtman Hašek a primátor Onderka měli to 

štěstí, že vyhráli v tombole. Je to ale štěstí danajské, protože se ta výhra obrátila proti nim. 
	Nikdy si nekupujte losy. Vyhrajete a nepřestanete se divit. 
Výhra na vás vrhne divné světlo. Pročpak vyhrál? Kdo mu to zajistil? A jste-li hejtmanem či primátorem, ta kapička štěstí v loterii vám zhořkne. Pro politika je koupě losu neprozíravý čin. Výhra sice ukazuje, že politik má šťastnou ruku, ale výhra také vede lidi k otázce, kdopak tomu štěstí tak napráskal, že sedlo právě na tyto dva hodnostáře. A když je firma, která tombolu pořádá, čirou náhodou živa z rozpočtů primátorova města Brna a hejtmanova Jihomoravského kraje, jde o štěstí mimořádně dravé a nápadné. To je výstraha pro pořadatele loterií. Nikdy je nepořádejte. Nevíte, kdo vyhraje a přiláká k vám pozornost. Pravděpodobnost, že vyhrajou hned dva hlavouni, je vyčíslitelná v setinách procenta. Ale v tom vězí štěstí, že se stane něco nemožného. Vzpomeňte na Stanislava Grosse, to je šťastný muž. 
	Hašek s Onderkou vyhráli, protože měli štěstí. Firma, která tombolu pořádala, má štěstí, že žije z rozpočtů, kterými oni vládnou. Štěstí není jen muška zlatá, nýbrž důležitá součást politického života.

Fretky, křečci a tchoři v politickém gauči
4.1.2010    Mladá fronta DNES    str. 12    Názory
    Karel Steigerwald        
Jiří Paroubek s Mirkem Topolánkem zahájili televizní politické boje letošního roku. O hodinu dřív vystoupil premiér Jan Fischer v lepší pozici. Byl před kamerou sám a mohl v klidu vysvětlit, co myslí, chce a udělá. Oba političtí vůdcové spotřebovali většinu času na vyvracení toho, co řekl ten druhý. Sdělili nám, co dávno víme: názorová shoda není možná.
	Paroubek řekl jako za starých časů, že on, až bude vládnout, nenechá sáhnout na životní úroveň lidu. Sociální výdaje státu neklesnou, spíše stoupnou. Topolánek byl riskantnější. Řekl, že když klesají příjmy státu, nemohou stoupat jeho výdaje. To zní logicky, ale Paroubek má recept. Řešil by to vyšším zdaněním lidí, zejména boháčů. Podle Topolánka to nic neřeší, příjmy státu stoupnou zanedbatelně, protože boháčů je málo. Paroubek však soudí, že pravice nemá žádné ekonomy a ničemu nerozumí. Topolánek měl podobný názor: ČSSD se trvale nevyzná ve státním rozpočtu. Tak nějak to novoroční debatování probíhalo a voliči si na jaře vyberou sami.
	Nabídku budou mít lepší než dřív. Z dosavadních politických stran se odštěpují klony, deriváty, kacíři a zrádci, či jak to nazvat. Co jsme doposud měli jednou, budeme mít dvakrát, ne-li třikrát.
Z jedněch lidovců jsou dvojí, ti původní a knížecí TOP 09. Máme také dvoje sociální demokraty. Paroubkovy a Zemanův spolek pro ochranu občanů. Z ODS se vydělila Strana svobodných občanů a ještě i nějaké další, mizící pod hranou viditelnosti. Vzniká docela pestrá politická scéna, ale žádná výhra pro voliče to není.
	Popsal to velmi dobře politolog Jaroslav Hašek bezmála před sto lety. Šlo tehdy o starý gauč, do kterého unikla dvojice křečků. Křečci v gauči škodili, ale nedali se vypudit, což je běžná politická situace. Jed se použít nedal, otrávilo by se i domácí dítě. Navíc měli asi imunitu. Do pasti nevlezli, byli mazaní jako všichni politici.
	Majitel gauče nasadil proti křečkům fretky.
Jsou krvelačné a křečky nenávidí. Pustil je do gauče, že křečky vyženou. Došlo k opaku, zvířata v gauči se spřátelila. Majitel zkusil lasičku.
Už asi víte, co se stalo. Na pořad přišel jezevec. Je zlý, vyžene každého. Nevyhnal, spřátelil se. Tchoř smrdí, doupě či gauč s tchořem může vydržet jen živočich bez nosu. Shodu v gauči, či jak se říká konsenzus, tchoř nenarušil. Když jde o shodu v gauči neboli o společný průnik volebních programů, musíme respektovat i smraďocha. Pravice, levice, dvojí lidovce, všechno v gauči - to je hlavní zásada moderní politiky.
	Tehdejší politická scéna v gauči byla stále pestřejší: křečci, fretky, lasičky, jezevci, tchoři.
Úžasná kombinace všech smradů. Ač přirození nepřátelé, v gauči se shodli. Tak to v politice chodí. Pro voliče úžasný výběr. Ale jen teoreticky. Prakticky měli před očima gauč plný smradlavých tvorů. Původní úmysl byl dobrý, pomocí nových zvířat lze vyhnat ta stará.
	Jaké je z této Haškovy zkušenosti poučení pro dnešní politiku? Když nové strany vznikají jen proto, aby vypudily z politiky ty staré, k ničemu novému to nevede. Nejdřív přijde chvála. Nové je nové a lepší než to staré, které je beztak vyřízené. Nové strany přicházejí s novým programem. Nebudou krást, všechno zlepší a zabezpečí. To je ovšem program dosti starý a dost obehraný, aby nikomu nevadil. Paroubek a Topolánek, představitelé starých stran, se shodli na tom hlavním: boj proti krizi, nezaměstnanosti a korupci. Ano, to se ozývá z gauče odjakživa a dočkáme se toho zas.
	Zrod nových stran z břicha těch starých bude doprovázet nejen chvála. Také prskání, vrčení, záhadné či neslušné zvuky z gauče. Pak se všechno uklidní, jen smrad v místnosti bude zase o kus větší, protože nejen křeček, ale i fretka, jezevec a tchoř budou bojovat proti krizi, nezaměstnanosti a korupci.

Voliči si na jaře budou mít z čeho vybírat. Co jsme měli jednou, máme dvakrát. Z jedněch lidovců jsou ti původní a knížecí TOP 09, z ČSSD máme tu Paroubkovu a Zemanův spolek pro ochranu občanů.

O autorovi| Karel Steigerwald, komentátor MF DNES
Foto popis| O autorovi| Karel Steigerwald, komentátor MF DNES
Foto popis|

Stará a nová levice jdou do boje. Proti sobě
2.1.2010    Mladá fronta DNES    str. 10    Názory
    KAREL STEIGERWALD        
Zeman, kterému říkají dinosaurus z Vysočiny, bude kandidovat proti Paroubkovi, kterému by mohli říkat dinosaurus z Prahy. Pouští se do toho, protože jej Paroubek dožral, a proto, že je třeba vytvořit u nás moderní levici. Ale po moderní levici se volalo už v dobách, kdy levici u nás Zeman vedl. Až Paroubka porazí, pustí se do modernizace. Má k tomu poněkud obstarožní a politicky už předem diskvalifikované pomocníky typu Šlouf. Ale takové pomocníky má Paroubek také. O Zemanově modernizaci řekl: Zeman chce na Silvestra poškodit ČSSD. Spíš než o ČSSD jde přímo o Paroubka. Toho chce Zeman zardousit a předvolební boj mu k tomu dává šanci. Paroubkova porážka by vytvořila pikantní situaci: předseda ČSSD prohrál ve svém obvodu s člověkem, kterého označil za zrádce strany. Po volební porážce by naopak pro Zemana nebylo obtížné označit za zrádce ideálů ČSSD právě Paroubka. Potíž je, že nikdo neví, co to je „moderní levice“ a co je to „levice stará“. Možná je to dáno rozdílem mezi starým Šloufem a mladým Rathem, což je modernizace dost kuriózní. 
	Zemanův pokus kandidovat proti Paroubkovi je dráždivý pro oba. Jeden z nich bude poražen, a ten v politice skončí. Zemana to zneklidňovat nemusí. Nervozita je na Paroubkově straně.
